<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید و قطعات - بخش ۴</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-14241" href="https://ganjoor.net/manoochehri/divanm/ghaside-ghete/sh62">شمارهٔ ۶۲ - در وصف نوروز و مدح (ملک محمد) قصری</a></h2>
<p>نوروز درآمد ای منوچهری</p><p>با لالهٔ لعل و با گل خمری</p><p>مرغان زبان گرفته را یکسر</p><p>بگشاده زبان رومی و عبری</p><p>یک مرغ سرود پارسی گوید</p><p>یک مرغ سرود ماورالنهری</p><p>در زمجره شد چو مطربان، بلبل</p><p>در زمزمه شد چو موبدان، قمری</p><p>ماند ورشان به مقری کوفی</p><p>ماند ورشان به مقری بصری</p><p>در دامن کوه، کبک شبگیران</p><p>در رفت به هم به رقص با کدری</p><p>بر پر الفی کشید و نتوانست</p><p>خمیده کشید الف ز بی‌صبری</p><p>بر پربکشید هفت الف یا نه</p><p>از بی‌قلمی و یا ز بی‌حبری</p><p>طوطی به حدیث و قصه اندر شد</p><p>با مردم روستایی و شهری</p><p>پیراهنکی برید و شلواری</p><p>از بیرم سرخ و از گل حمری</p><p>پیراهنکی بی‌آستین، لیکن</p><p>شلوار چو آستین بوعمری</p><p>هدهد چو کنیزکیست دوشیزه</p><p>با زلف ایاز و دیدهٔ فخری</p><p>بر فرق زده‌ست شانه‌ای شیزین</p><p>بی‌گیسو یکی دراز از غمری</p><p>بر شاخ درخت ارغوان بلبل</p><p>ماند به جمیل معمر عذری</p><p>بی وزن عروض شعرها گوید</p><p>شاعر نبود بدین نکو شعری</p><p>طاووس مدیح عنصری خواند</p><p>دراج مسمط منوچهری</p><p>بر برگ سپید یاسمین تر</p><p>بر ریخت قرابهٔ می حمری</p><p>جنبید سر خجسته نتواند</p><p>برگردن کوتهش ز پر عطری</p><p>خون دل لاله در دل لاله</p><p>افسرده شد از نهیب کم عمری</p><p>صد گردنک زبرجدین دیدی</p><p>بر یک تن خرد نرگس بری</p><p>زرین سرکی فراز هر گردن</p><p>شش گوش بر او ز سیم هل تدری؟</p><p>شمشاد نگر بدان نکوزلفی</p><p>گلنار نگر بدان نکوچهری</p><p>ای تازه بهار! سخت پدرامی</p><p>پیرایهٔ دره و زیور عصری</p><p>با رنگ و نگار جنت العدنی</p><p>با نور و ضیاء لیلةالقدری</p><p>از بوی بدیع و از نسیم خوش</p><p>چون نافهٔ مشک و عنبر تری</p><p>وز رنگ و نگار و صورت نیکو</p><p>چون قصر ملک محمد قصری</p><p>میر اجل مظفر عادل</p><p>قطب کرم و نتیجه حری</p><p>با چهرهٔ ماه و طلعت زهره</p><p>با زهرهٔ شیر و عفت زهری</p><p>برداشته زرق مهتر و کهتر</p><p>دریافته طبع بری و بحری</p><p>افزون به شرف ز شرقی و غربی</p><p>افزون به نسب ز تیمی و بکری</p><p>بریده چو طبع مؤمن از مرتد</p><p>از بددلی و بدی و بدمهری</p><p>با مهرهٔ آهنین دبوس او</p><p>بر مهرهٔ پشت شیر نر بگری</p><p>گر سنگ ده آسیا فرو افتد</p><p>در پیش رخش ز کوکب دری</p><p>از پس نجهد دلش به یک ذره</p><p>کس را نبود دلی بدین نری</p><p>ور زانکه بغردی بناگاهان</p><p>پیرامن او پلنگ یا ببری</p><p>زان جانب خویش ننگرد زین سو</p><p>از ننگ حقارت و ز بی‌قدری</p><p>میرا! ملکا! ستاره و بدرا!</p><p>میری، ملکی، ستاره و بدری</p><p>گر یمن کسی طلب کند، یمنی</p><p>ور یسر کسی طلب کند، یسری</p><p>دیوانه طناب کاغذین ندرد</p><p>چونانکه تو صف آهنین دری</p><p>چون تیغ که شاخ گندنا برد</p><p>تو سنگ بزرگ آسیا بری</p><p>آنگاه که شعر تازی آغازی</p><p>همتای لبید و اوس بن حجری</p><p>وانگاه که شعر پارسی گویی</p><p>استاد شهید و میر بونصری</p><p>با جام به بزم، خیر برخیری</p><p>با تیغ، به رزم، شر بر شری</p><p>در حرب، هزار کیمیا دانی</p><p>چون حارث ابن ظالم المری</p><p>تا هست خلاف شیعی و سنی</p><p>تا هست وفاق طبعی و دهری</p><p>تا «فاتحةالکتاب» برخواند</p><p>اندر عرب و عجم یکی مقری</p><p>در دولت فرخجسته آزادی</p><p>در دایرهٔ سپهر بی‌غدری</p><h2><a id="poem-14242" href="https://ganjoor.net/manoochehri/divanm/ghaside-ghete/sh63">شمارهٔ ۶۳ - در مدح شیخ العمید(ابوسهل زوزنی)</a></h2>
<p>چنین خواندم امروز در دفتری</p><p>که زنده‌ست جمشید را دختری</p><p>بود سالیان هفتصد هشتصد</p><p>که تا اوست محبوس در منظری</p><p>هنوز اندر آن خانهٔ گبرکان</p><p>بمانده‌ست بر پای چون عرعری</p><p>نه بنشیند از پای و نه یک زمان</p><p>نهد پهلوی خویش بر بستری</p><p>نگیرد طعام و نخواهد شراب</p><p>نگوید سخن با سخنگستری</p><p>مرا این سخن بود نادلپذیر</p><p>چو اندیشه کردم من از هر دری</p><p>بدان خانهٔ باستانی شدم</p><p>به هنجار چون آزمایشگری</p><p>یکی خانه دیدم ز سنگ سیاه</p><p>گذرگاه او تنگ چون چنبری</p><p>گشادم در او به افسونگری</p><p>برافروختم زروار آذری</p><p>چراغی گرفتم چنانچون بود</p><p>ز زر هریوه سر خنجری</p><p>در آن خانه دیدم به یکپای بر</p><p>عروسی کلان، چون هیونی بری</p><p>سفالین عروسی به مهر خدای</p><p>بر او بر نه زری و نه زیوری</p><p>ببسته سفالین کمر هفت هشت</p><p>فکنده به سر بر تنک معجری</p><p>چو آبستنان اشکم آورده پیش</p><p>چو خرمابنان پهن فرق سری</p><p>بسی خاک بنشسته برفرق او</p><p>نهاده به سر بر گلین افسری</p><p>بر و گردنی ضخم چون ران پیل</p><p>کف پای او گرد چون اسپری</p><p>دویدم من از مهر نزدیک او</p><p>چنانچون بر خواهری خواهری</p><p>ز فرق سرش باز کردم سبک</p><p>تنکتر ز پر پشه چادری</p><p>ستردم رخش را به سرآستین</p><p>ز هر گرد و خاکی و خاکستری</p><p>فکندم کلاه گلین از سرش</p><p>چنان کز سر غازییی مغفری</p><p>بدیدم به زیر کلاهش فراخ</p><p>دهانی و زیر دهان حنجری</p><p>مر او را لبی زنگیانه سطبر</p><p>چنانچون رجوعی لب اشتری</p><p>ولیکن یکی سلسبیلش سبیل</p><p>گشاده بد اندر دهانش دری</p><p>همی بوی مشک آمدش از دهان</p><p>چو بوی بخور آید از مجمری</p><p>مرا عشق آن سلسبیلش گرفت</p><p>چو عشق پریچهرهٔ احوری</p><p>ببردم ازو مهر دوشیزگی</p><p>وزان سلسبیلش زدم ساغری</p><p>یکی قطره زو برکفم برچکید</p><p>کف دستم گشت چون کوثری</p><p>ببوییدم او را وزان بوی او</p><p>برآمد ز هر موی من عبهری</p><p>به ساغر لب خویش بردم فراز</p><p>مرا هر لبی گشت چون شکری</p><p>امیری شدم آن زمان، زان سبیل</p><p>ز لهو و طرب گرد من لشکری</p><p>یکی هاتف از خانه آواز داد</p><p>چون رامشبری نزد رامشگری</p><p>که هست این عروسی به مهر خدای</p><p>پریچهرهٔ سعتری منظری</p><p>بباید علی‌الحال کابینش کرد</p><p>بیرزد به کابین چنین دختری</p><p>بود عقد کابین او اینکه تو</p><p>کنی سجدهٔ شکر چون شاکری</p><p>سر از سجده برداری و این شراب</p><p>کشی یاد فرخنده رخ مهتری</p><p>ندیم شه شرق شیخ العمید</p><p>مبارک لقایی، بلند اختری</p><p>سخاوت همی‌زاید از دست او</p><p>که هر بچه‌ای زاید از مادری</p><p>نه نافه بیارد همه آهویی</p><p>نه عنبر فشاند همه جوذری</p><p>دو کوثر بر آن دوکف دست اوست</p><p>بهشت برین را بود کوثری</p><p>گران حلم او در سبک عزم اوست</p><p>به هر کشتیی در، بود لنگری</p><p>به فعلش به پایست اخلاق نیک</p><p>به شاهی به پایست هر لشکری</p><p>سر کلک او بر تن کلک او</p><p>سر اسودی بر تن اصفری</p><p>چو سیمین دواتش ندیده‌ست کس</p><p>تنمؤمنی، با دل کافری</p><p>ایا خواجه همداستانی مکن</p><p>که بر من تحمل کند ابتری</p><p>فراوان مرا حاسدان خاستند</p><p>ز هر گوشه‌ای و ز هر کشوری</p><p>تو گر حافظ و پشتبانی مرا</p><p>به ذره نیندیشم از هر غری</p><p>چنین حضرتی را بدین اشتهار</p><p>نباشد زیان از چو من شاعری</p><p>چه نقصان ز یک مرغ در خرمنی</p><p>چه بیشی ز یک حرف در دفتری</p><p>الا تا ازین جمع پیغمبران</p><p>نباشد حکیمی چو پیغمبری</p><p>خداوند ما باد پیروزگر</p><p>سرو کار او با پرندین بری</p><h2><a id="poem-14243" href="https://ganjoor.net/manoochehri/divanm/ghaside-ghete/sh64">شمارهٔ ۶۴ - در صنعت «جمع و تقسیم» و مدح فرماید</a></h2>
<p>بزن ای ترک آهو چشم آهو از سر تیری</p><p>که باغ و راغ و کوه و دشت پر ماه‌ست و پر شعری</p><p>یکی چون خیمهٔ خاقان، دوم چون خرگه خاتون</p><p>سیم چون حجرهٔ قیصر، چهارم قبهٔ کسری</p><p>گل زرد و گل خیری و بید و باد شبگیری</p><p>ز فردوس آمدند امروز سبحان‌الذی اسری</p><p>یکی چون دو رخ وامق، دوم چون دو لب عذرا</p><p>سیم چون گیسوی مریم، چهارم چون دم عیسی</p><p>بنالد مرغ با خوشی، ببالد مورد با کشی</p><p>بگرید ابر با معنی، بخندد برق بی‌معنی</p><p>یکی چون عاشق بیدل، دوم چون جعد معشوقه</p><p>سیم چون مژهٔ مجنون، چهارم چون لب لیلی</p><p>گهی بلبل زند بر زیر و گه صلصل زند بر بم</p><p>گهی قمری کند از بر، گهی ساری کند املی</p><p>یکی مقصورهٔ عتاب و دیگر چامهٔ دعبل</p><p>سه دیگر مخلص اخطل، چهارم مقطع اعشی</p><p>زبان و اقحوان و ارغوان و ضیمران نو</p><p>جهان گشته‌ست از خوشی بسان لات و العزی</p><p>یکی چون زمردین بیرم، دوم چون بسدین مجمر</p><p>سیم چون مرمرین افسر، چهارم عنبرین مدری</p><p>گل زرد و گل دورو‌، گل سرخ و گل نسرین</p><p>ز درد و داغ دادستند ما را خط استغنی</p><p>یکی چون روی بیماران، دوم چون روی می‌خواران</p><p>سیم چون دست با حنی چهارم دست بی‌حنی</p><p>به زیر گل زند چنگی، به زیر سروبن نایی</p><p>به زیر یاسمین عروة، به زیر نسترن عفری</p><p>یکی«نی بر سرکسری»، دوم «نی بر سر شیشم»</p><p>سه دیگر پردهٔ سرکش، چهارم پردهٔ لیلی</p><p>حمام و فاخته بر شاخ و تز و قمری اندر گل</p><p>همی‌خوانند اشعار و همی‌گویند یا لهفی</p><p>یکی چون بشربن خازم، دوم چون عمر و بویحیی</p><p>سیم چون اعشی همدان، چهار نهشل حری</p><p>نوای قمری، و طوطی، که: با رودست و می‌برسر</p><p>نشید بلبل و صلصل: «قفانبک» و «من ذکری»</p><p>یکی چون معبد مطرب، دوم چون زلزل رازی</p><p>سیم چون ستی زرین، چهارم چون علی مکی</p><p>چو طوبی گشت شاخ بید و شاخ سرو و نوژ و گل</p><p>نشسته ارغنون‌سازان به زیر سایهٔ طوبی</p><p>یکی چون چتر زنگاری،دوم چون سبز عماری</p><p>سیم چون قامت حوری، چهارم نامهٔ مانی</p><p>گل سرخ و پر تیهو، گل زرد و پر نارو</p><p>به شعر و عشق این هردو، کنند این هر دو تا دعوی</p><p>یکی همچون جمیل آمد، دوم مانند بثینه</p><p>سه دیگر چون زهیر آمد، چهارم چون ام اوفی</p><p>کنار آبدان گشته به شاخ ارغوان حامل</p><p>سحاب ساجگون گشته به طفل عاجگون حبلی</p><p>یکی چون دیدهٔ یعقوب و دیگر چون رخ یوسف</p><p>سه دیگر چون دل فرعون، چهارم چون کف موسی</p><p>به باغ مشکبوی اندر، نسیم باغ را جنبش</p><p>به راغ سبز روی اندر، فرات آب را مجری</p><p>یکی چون روی این خواجه، دوم چون امر این مهتر</p><p>سیم چون رای این سید، چهارم دست این مولی</p><p>خداوندیکه حزم وعزم و خشنودی و خشم او</p><p>رسیدستند این هر یک، به حد غایةالقصوی</p><p>یکی پرّان‌تر از صرصر، دوم بُران‌تر از خنجر</p><p>سیم شیرین‌تر از شکر، چهارم تلخ چون دفلی</p><p>چو خوانش هیچ خوانی نه، چو حالش هیچ حالی نه</p><p>چو هالش هیچ هالی نه، چو جانش هیچ جانی نی</p><p>یکی سرمایهٔ نعمت، دوم سرمایهٔ دولت</p><p>سه دیگر سایهٔ رحمت، چهارم مایهٔ تقوی</p><p>فعالش مایهٔ خیر و جمالش آیت خوبی</p><p>جلالش نزهت خلق و کمالش زینت دنیی</p><p>یکی ماء معین آمد دگر عین‌الیقین آمد</p><p>سیم حبل‌المتین آمد، چهارم عروةالوثقی</p><p>عداوت کردن و قصد و خلاف و کین او هریک</p><p>برآرند از سر شیران جنگی طامةالکبری</p><p>یکی چون مشک بویقطان، دوم چون دام بوجعده</p><p>سیم چون چنگ بوالحارث، چهارم دست بویحیی</p><p>به روی پاک و رای نیک و فعل خوب و کار خوش</p><p>نظیر او ندانم کس، چه در دنیی، چه در عقبی</p><p>یکی چون چشمه زمزم، دوم چون زهرهٔ ازهر</p><p>سیم چون روضهٔ رضوان، چهارم جنة الماوی</p><p>رضای او کند روشن، ثنای او کند نیکو</p><p>هوای او کند بینا، سخای او کند فریی</p><p>یکی جان و دل لاغر، دوم مغز و سر تاری</p><p>سه دیگر صورت زشت و چهارم دیدهٔ اعمی</p><p>سنا و سیرت پاک و نهاد و هیبت او را</p><p>چهار آیات معجز کرد ما را از نبی الاعلی</p><p>یکی معراج نیکویی، دوم ساماح پیروزی</p><p>سه دیگر چشمهٔ کوثر چهارم حیة تسعی</p><p>وقار و عزم و برش را و باسش را و سهمش را</p><p>نداند کرد آن صافی و سر ابن ابی سلمی</p><p>یکی از کوه دارد زور و دیگر جنبش از ماهی</p><p>سه دیگر قوت از تنین، چهارم هیبت از افعی</p><p>من از عبدالمجید افلح ابن المنتشر منم</p><p>همه خیر و همه خوبی همه بر و همه نشری</p><p>یکی طعم عسل دارد، دوم شیرینی شکر</p><p>سه دیگر لذت من و چهارم خوشی سلوی</p><p>حدیث لفظهای او و جد ... و جور او</p><p>هم اندر عالم علوی هم اندر عالم سفلی</p><p>یکی درویش را نعمت، دوم محبوس را راحت</p><p>سیم بیراه را عطفت، چهارم دیدهٔ اعمی</p><p>خداوندا! یکی بنگر به باغ و راغ و دشت و در</p><p>که گشته از خوشی و نیکویی و پاکی و خوبی</p><p>یکی بتخانهٔ آزر، دوم بتخانهٔ مشکو</p><p>سه دیگر جنت العدن و چهارم جنت الماوی</p><p>کنون هر وقت و هر ساعت به زیر شاخ و زیرگل</p><p>تن خویش و تن ما را چهار آلای کن احری</p><p>یکی طنبورهٔ کویی دوم طنبور حدادی</p><p>سه دیگر جام بغدادی، چهارم باد الصری</p><p>الا تا از صبورانست، نام چار پیغمبر</p><p>هم اندر مصحف اولی، هم اندر مصحف اخری</p><p>یکی یعقوب بن اسحق و دیگر یوسف چاهی</p><p>سیم ایوب پیغمبر، چهارم یونس متی</p><p>جمالت باد و جاهت باد و عزت باد و آسانی</p><p>هم اندر عالم کبری، هم اندر عالم صغری</p><p>یکی بی رنج و بی‌سختی، دوم بی‌درد و بیماری</p><p>سیم بی‌ذل و بی‌خواری، چهارم بی‌غمی شادی</p><h2><a id="poem-14244" href="https://ganjoor.net/manoochehri/divanm/ghaside-ghete/sh65">شمارهٔ ۶۵</a></h2>
<p>بساز چنگ و بیاور دوبیتی و رجزی</p><p>که بانگ چنگ فرو داشت عندلیب رزی</p><p>رسید پیشرو کاروان ماه خزان</p><p>طناب راحله بربست روزگار خزی</p><p>جهان ما چو یکی زودسیر پیشه‌ورست</p><p>چهار پیشه کند، هر یکی به دیگر زی</p><p>به روزگار زمستان کندت سمیگری</p><p>به روزگار حزیران کندت خشت پزی</p><p>به روزگار خزان زرگری کند شب و روز</p><p>به روزگار بهاران کندت رنگرزی</p><p>کندت پیشهٔ خویش اندرو همی کج و راست</p><p>پدید نیست ورا هیچ راستی و کژی</p><p>تو اوستادی و داناتری به صرف زمان</p><p>چرا که عاقل باشی چنانکه می نمزی</p><p>جهان ما سگ شوخست، مر ترا بگزد</p><p>هر آینه تو مر او را نگیری و نگزی</p><p>مدار دل متفکر به فتنهٔ ایام</p><p>چرا که فکرت ایام را همی‌نسزی</p><p>مپیچ زلفک معشوق خویش برتن خویش</p><p>چرا که منت گمانی برم که کرم قزی</p><p>بیار باده کجا بهترست باده هنوز</p><p>که تو به باده ز چنگ زمانه محترزی</p><p>به هر تنی که می‌اندر شود، غمش بشود</p><p>چنانکه باز نیاید چو قارظ عنزی</p><p>به باده سرد توان کرد آتش حدثان</p><p>که آتش حدثان همچو آتشیست گزی</p><p>بگیر بادهٔ نوشین و نوش کن به صواب</p><p>به بانگ شیشم، با بانگ افسر سکزی</p><p>به لفظ پارسی و چینی و خماخسرو</p><p>به لحن مویهٔ زال و قصیدهٔ لغزی</p><p>به شعر خبز ارزی بر، قدح بخور سه چهار</p><p>که دوست داری تو شعرهای خبز ارزی</p><p>قدح به کار نیاید، به رطل و باطیه خور</p><p>چنانکه گر بخرامی، نمی‌نوی، بخزی</p><p>به راه ترکی مانا که خوبتر گویی</p><p>تو شعر ترکی برخوان مرا و شعر غزی</p><p>به هر لغت که تو گویی سخن توانی گفت</p><p>که اصل هر لغتی را تو ابجد و هوزی</p><p>فرات علمی هر جایگه کجا بروی</p><p>نسیم جودی هر جایگه کجا بوزی</p><p>به گاه جنبش خشم و به گاه طیبت نفس</p><p>درشت‌تر ز مغیلان و نرمتر ز خزی</p><p>نگاهداشتن دوست را ز کید زمان</p><p>هزار قلعهٔ سنگین و صدهزار دزی</p><p>بزرگواران همچون قلادهٔ خرزند</p><p>تو همچو یاقوت اندر میانهٔ خرزی</p><p>جز این دعات نگویم که رودکی گفته‌ست</p><p>«هزار سال بزی، صدهزار سال بزی»</p><h2><a id="poem-14245" href="https://ganjoor.net/manoochehri/divanm/ghaside-ghete/sh66">شمارهٔ ۶۶ - در مدح ابوالحسن بن علی‌بن موسی</a></h2>
<p>رفت سرما و بهار آمد چون طاووسی</p><p>به سوی سبزه برون آمد هر محبوسی</p><p>هر زمان نوحه کند فاخته، چون نوحه‌گری</p><p>هر زمان کبک همی‌تازد، چون جاسوسی</p><p>بر سر سرو زند پردهٔ عشاق، تذرو</p><p>ورشان نای زند، بر سر هر مغروسی</p><p>بر زند نارو، بر سرو سهی «سرو سهی»</p><p>بر زند بلبل بر تارک گل قالوسی</p><p>دم هر طوطیکی چون ورق سوسن تر</p><p>باز چون دستهٔ سوسن دم هر طاووسی</p><p>به سحرگاهان، ناگاهان آواز کلنگ</p><p>راست چون غیو کند صفدر در کردوسی</p><p>چون صفیری بزند کبک دری در هزمان</p><p>بزند لقلق بر کنگره بر، ناقوسی</p><p>رعد، پنداری طبال همی طبل زند</p><p>بر در بوالحسن بن علی بن موسی</p><p>آن رئیس رؤسای عرب و آن عجم</p><p>که همی‌ماند بر تخت چو کیکاووسی</p><h2><a id="poem-14246" href="https://ganjoor.net/manoochehri/divanm/ghaside-ghete/sh67">شمارهٔ ۶۷ - در شرح شکایت</a></h2>
<p>گاه توبه کردن آمد از مدایح و ز هجی</p><p>کز هجی بینم زیان و از مدایح سود نی</p><p>گر خسیسانرا هجی گویی، بلی باشد مدیح</p><p>گر بخیلانرا مدیح آری، بلی باشد هجی</p><p>روزگاری پیشمان آمد، بدین صنعت همی</p><p>هم خزینه، هم قبیله، هم ولایت، هم لوی</p><p>از میان خانهٔ کعبه فرو آویختند</p><p>شعر نیکو را به زرین سلسله پیش عزی</p><p>امرؤ القیس و لبید و اخطل و اعشی قیس</p><p>برطللها نوحه کردندی و بر رسم بلی</p><p>ما همه بر نظم و شعر و قافیه نوحه کنیم</p><p>نه بر اطلال و دیار و نه وحوش و نه ظبی</p><p>بو نواس و بو حداد و بوملیک، ابن البشیر</p><p>بو دواد و بن درید و ابن احمر، یافتی</p><p>آنکه گفته‌ست «آذنتنا» آنکه گفت «الذاهبین»</p><p>آنکه گفت «السیف اصدق» آنکه گفت« ابلی الهوی»</p><p>بوالعلاء و بوالعباس و بوسلیک و بوالمثل</p><p>آنکه از ولوالج آمد آنکه آمد از هری</p><p>از حکیمان خراسان، کو شهید و رودکی</p><p>بوشکور بلخی و بوالفتح بستی هکذی</p><p>گو بیاید و ببینید این شریف ایام را</p><p>تا کند هرگز شما را شاعری کردن کری؟</p><p>روزگاری کان حکیمان و سخنگویان بدند</p><p>بود هر یک را به شعر نغز گفتن اشتهی</p><p>اندرین ایام ما بازار هزلست و فسوس</p><p>کار بوبکر ربابی دارد و طنز جحی</p><p>هر کرا شعری بری، یا مدحتی پیش آوری</p><p>گوید این یکسر دروغست ابتدا تا انتهی</p><p>گر مدیح و آفرین شاعران بودی دروغ</p><p>شعر حسان بن ثابت کی شنیدی مصطفی</p><p>بر لب و دندان آن شاعر که نامش نابغه</p><p>کی دعا کردی رسول هاشمی خیرالوری</p><p>شاعری عباس کرد و طلحه کرد و حمزه کرد</p><p>جعفر و سعد وسعید و سید ام القری</p><p>ور عطا دادن به شعر شاعران بودی فسوس</p><p>احمد مرسل ندادی کعب را هدیه ردی</p><h2><a id="poem-14247" href="https://ganjoor.net/manoochehri/divanm/ghaside-ghete/sh68">شمارهٔ ۶۸ - در مدح فضل بن محمد حسینی</a></h2>
<p>به نام خداوند یزدان اعلی</p><p>که دارای دهرست و دادار مولی</p><p>ملیک سماوات و خلاق ارضین</p><p>به فرمان او هر چه علوی و سفلی</p><p>نشستم بر آن ناقهٔ آل پیکر</p><p>فکندم بر او نطع و دلو و مصلی</p><p>سپردم بدو من قفاری که گفتی</p><p>نشسته‌ست دیوی به زیر هر اصلی</p><p>به هر جانب از برف بر کوه صدی</p><p>به هر گوشه از میغ، به زیر هر اصلی</p><p>ز خس گشته هر چاهساری چو خوری</p><p>ز کف گشته هر آبگیری چو طبلی</p><p>سم اسب در دشت مانند ماهی</p><p>شده ماه بر چرخ مانند نعلی</p><p>شبی پیشم آمد که از خود برون شد</p><p>مرا بر سر بارکش کرده کهلی</p><p>شبی پای طاووس در بر کشیده</p><p>به لؤلؤی پیوسته هر سهل و جبلی</p><p>فلک همچو پیروزه گون تخته نردی</p><p>ز مرجانش مهره، ز للش خصلی</p><p>شده نسر واقع بسان سه بیضه</p><p>شده نسر طایر چنان شاخ نخلی</p><p>مهین دختر نعش چون صولجانی</p><p>کهن دختر نعش مانند قفلی</p><p>جدی هم بکردارهٔ چشم رنگی</p><p>سها هم بکردارهٔ چشم نملی</p><p>شده شعریانش چو دو چشم مجنون</p><p>شده فرقدانش چو دو خد لیلی</p><p>مه صبحگاهی چنان قرن ثوری</p><p>مه منکسف همچنان سم بغلی</p><p>شده زهره مانند یاقوت سرخی</p><p>شده مشتری همچو بیجاده لعلی</p><p>دو پیکر چو تختی و اکلیل تاجی</p><p>ز نثره نثاری وطرفه چو حملی</p><p>ثریا چنان دستهٔ تیر بسته</p><p>که پیکانها پیش و پنهانش نبلی</p><p>دم گرگ چون پیسه چرمه ستوری</p><p>مجرهٔ همیدون چو سیمین سطبلی</p><p>عواید چو یک خوشه انگور زرین</p><p>و یا چون مرصع به یاقوت رطلی</p><p>شهب همچو افکنده از نور نیزه</p><p>و یا چون ز چرخی فروهشته حبلی</p><p>سپردم بدین ناقه چونین قفاری</p><p>چو دانا که یازد به جدی ز هزلی</p><p>چو سهلی بریدم رسیدم به وعری</p><p>چو وعری بریدم رسیدم به سهلی</p><p>بر امید دیدار استاد فاضل</p><p>چراغ هدایات و نور تجلی</p><p>همش کنیت نیک و هم نام فرخ</p><p>همش نام پیغمبر رب اعلی</p><p>یکی نامداری که از پشت آدم</p><p>نیامد به افضال او هیچ فضلی</p><h2><a id="poem-14248" href="https://ganjoor.net/manoochehri/divanm/ghaside-ghete/sh69">شمارهٔ ۶۹</a></h2>
<p>نوروز برنگاشت به صحرا به مشک و می</p><p>تمثالهای عزه و تصویرهای می</p><p>بستان بسان بادیه گشته‌ست پرنگار</p><p>از سنبلش قبیله و از ارغوانش حی</p><p>صد کارگاه ششترکرده‌ست باغ لاش</p><p>صد کارگاه تبت کرده‌ست دشت طی</p><p>طاوس میان باغ دمان و کشی‌کنان</p><p>چنگش چو برگ سوسن و پایش چو برگ نی</p><p>بالش بسان دامن دیبای زربفت</p><p>دمش پر از هلال و جناحش پر از جدی</p><p>وین هدهد بدیع، درین موسم ربیع</p><p>برجاسوار تاجی بر سر نهاده وی</p><p>برجاس او به سربر، گه باز و گه فراز</p><p>چون خادمی که سجده برد پیش شاه ری</p><p>قمری هزار نوحه کند بر سر چنار</p><p>چون اهل شیعه بر سر اصحاب نینوی</p><p>مرغ اندر آبگیر و بر او قطره‌های آب</p><p>چون چهرهٔ نشسته بر او قطره‌های خوی</p><p>از قهقههٔ قنینه چو می زو فروکنی</p><p>کبک دری بخندد، شبگیر تا ضحی</p><p>چون سبزهٔ بهار بود بانگ عندلیب</p><p>چون بند شهریار بود صوت طیطوی</p><p>بلبل به زخمه گیرد نی بر سر چنار</p><p>چون خواجهٔ خطیر برد دست را به می</p><p>پیروز بخت مهتر کهتر نواز نیک</p><p>مخدوم اهل مشرق کلثوم بن حیی</p><p>فرخ فری که بر سرش از ماه و آفتاب</p><p>چترست، چون دو بال همای خجسته فی</p><p>معروف گشته از کف او خاندان او</p><p>چون از سخای حاتم طی، خاندان طی</p><p>هنگام همت وی و هنگام جود وی</p><p>شیء است همچو لا شیء و لاشیء همچو شیء</p><p>دور از فجور و فسق و بری از ریا و زور</p><p>شسته رسوم زرق و نبشته دو نیم وی</p><p>با نظم ابن رومی و با نثر اصمعی</p><p>با شرح ابن جنی و با نحو سیبوی</p><p>با نکتهٔ مغنی و با دانش مطیع</p><p>با خاطر مبر و اغراق نفطوی</p><p>با خط ابن مقله و با حکمت زهیر</p><p>با حفظ ابن معتز و با صحبت ابی</p><p>ابر هزبرگون و تماسیح پیل‌خور</p><p>با دست اوست، یعنی شمشیر اوست، ای</p><p>جز بوی خلق او نشناسد سموم تیر</p><p>جز تف خشم او نبرد زمهریر دی</p><p>آن سیدی که با دو کف درفشان او</p><p>باشد خلیج رومی اندک‌تر از دوخی</p><p>آنجایگاه کانجمن سرکشان بود</p><p>تو بوفلانی آن دگران ابنه و بنی</p><p>هینی به گاه جنگ به تک خاسته ز کوه</p><p>هین بزرگ باز نگردد به هین و هی</p><p>ماند به ساعتی ز یکی روز خشم تو</p><p>آن روز کآسمان بنوردند همچو طی</p><p>تا اصل مردم علوی باشد از علی</p><p>تا تخم احمد قرشی باشد از قصی</p><p>همواره باش مهتر و می‌باش جاودان</p><p>مه باش جاودانه و همواره باش حی</p><h2><a id="poem-14249" href="https://ganjoor.net/manoochehri/divanm/ghaside-ghete/sh70">شمارهٔ ۷۰ - در وصف بهار و مدح ابو حرب بختیار محمد</a></h2>
<p>نوروز، روزگار مجدد کند همی</p><p>وز باغ خویش باغ ارم رد کند همی</p><p>نرگس میان باغ تو گویی درمز نیست</p><p>اوراق عشرهای مجلد کند همی</p><p>در لاله‌زار، لالهٔ نعمان سرخ روی</p><p>خالی ز مشک و غالیه بر خد کند همی</p><p>وان نسترن چو ناف بلورین دلبری</p><p>کوناف را میانه پر از ند کند همی</p><p>وان برگهای بید تو گویی کسی به قصد</p><p>پیکانهای پهن زبرجد کند همی</p><p>ضرابوار شاخ گل زرد هر شبی</p><p>دینارهای گرد مجدد کند همی</p><p>از بهر آنکه زلف معقد نکو بود</p><p>سنبل به باغ زلف معقد کند همی</p><p>وز بهر آنکه روی بود سرخ خوبتر</p><p>گلنار روی خویش مورد کند همی</p><p>خور باز مجمری بفروزد برآسمان</p><p>گویی که زر به تیغ مهند کند همی</p><p>ابر گلاب‌ریز همی بر گلابدان</p><p>برروی گل گلاب مصعد کند همی</p><p>ابر بهار باز کند مطرد سیاه</p><p>هر گه که روی خویش به راود کند همی</p><p>بی عود، باد، عود مثلث کند همی</p><p>بی‌تاب آب درع مزرد کند همی</p><p>باغ طری ستبرق رومی کند همی</p><p>بربر همی قلاده ز فرقد کند همی</p><p>بر سر عصابهٔ زر رومی کند همی</p><p>دربر لباده‌ای ز زبرجد کند همی</p><p>سوسن سرین ز بیرم کحلی کند همی</p><p>نسرین دهان ز در منضد کند همی</p><p>لاله دل از فتیلهٔ عنبر کند همی</p><p>خیری رخ از صحیفهٔ عسجد کند همی</p><p>باد بزین صناعت مانی کند همی</p><p>مرغ حزین روایت معبد کند همی</p><p>بلبل گلو گشاده سحرگاه بر درخت</p><p>گویی ثنای میر مؤید کند همی</p><p>بوحرب بختیار محمد، که رای او</p><p>ارکانهای ملک مؤکد کند همی</p><p>طوبی بر آن قلم که به عنوان نامه‌بر</p><p>بوحرب بختیار محمد کند همی</p><p>گر هیچ میر عمر مؤبد کند به فضل</p><p>این میر عمر خویش مؤبد کند همی</p><p>ور هیچ خلق سعد کند طالع کسی</p><p>او طالع کریمان اسعد کند همی</p><p>بی‌ابر، فعل ابر بهاری کند همی</p><p>بی‌تیغ، کار تیغ مجرد کند همی</p><p>رای موافق و نیت و اعتقاد او</p><p>عالم بسان خلد مخلد کند همی</p><p>کردارهٔ سلیمترین با عدوی خویش</p><p>آنست کاین سلیم مسهد کند همی</p><p>اقبال کار مرد به رای مسدد است</p><p>او رای کارهای مسدد کند همی</p><p>برش قلاده‌ایست که هر خرد و هر بزرگ</p><p>گردن بدان قلاده مقلد کند همی</p><p>بر هر کسی لطف کند و لطف بیشتر</p><p>بر احمد بن قوص بن احمد کند همی</p><p>چونانش همتیست رفیع و فراشته</p><p>کز فرق هر دو فرقد، مرقد کند همی</p><p>با چاکران خویش و جز از چاکران خویش</p><p>احسان بی‌نهایت و بی‌حد کند همی</p><p>این عادتش طبیعی وجودش جبلی است</p><p>هرعادتی نه مرد مسعد کند همی</p><p>کان اختیار کار نیاید که بنده کرد</p><p>این اختیار میر محمد کند همی</p><p>تا باد مشکبیز به اردیبهشت ماه</p><p>عالم چو عارض بت امرد کند همی</p><p>بر پای باد دولت میر بزرگوار</p><p>کوپای حادثات مقید کند همی</p><p>زو قوت و سیادت و سودد مباد دور</p><p>کوقوت و سیادت و سودد کند همی</p><h2><a id="poem-14250" href="https://ganjoor.net/manoochehri/divanm/ghaside-ghete/sh71">شمارهٔ ۷۱ - درمدح علی‌بن عمران</a></h2>
<p>جهانا چه بدمهر و بدخو جهانی</p><p>چو آشفته بازار بازارگانی</p><p>به درد کسان صابری اندرو تو</p><p>به بدنامی خویش همداستانی</p><p>به هر کار کردم ترا آزمایش</p><p>سراسر فریبی، سراسر زیانی</p><p>و گر آزمایمت صدبار دیگر</p><p>همانی همانی همانی همانی</p><p>غبیتر کس، آن کش غنیتر کنی تو</p><p>فروتر کس، آن کش تو برتر نشانی</p><p>نه امید آن کایچ بهتر شوی تو</p><p>نه ارمان آن کم تو دل نگسلانی</p><p>همه روز ویران کنی کار ما را</p><p>نترسی که یک روز ویران بمانی</p><p>ندانی که ویران شود کاروانگه</p><p>چو برخیزد آمد شد کاروانی</p><p>تو شاه بزرگی و ما همچو لشکر</p><p>ولیکن یکی شاه بی‌پاسبانی</p><p>یکی را ز بن بیستگانی نبخشی</p><p>یکی را دوباره دهی بیستگانی</p><p>بود فعل دیوانگان این سراسر</p><p>بعمدا تو دیوانه‌ای یا ندانی</p><p>خوری خلق را و دهانت نبینم</p><p>خورنده ندیدم بدین بی‌دهانی</p><p>ستانی همی زندگانی ز مردم</p><p>ازیرا درازت بود زندگانی</p><p>نباشد کسی خالی از آفت تو</p><p>مگر کاتفاقی کند آسمانی</p><p>تو هر چند زشتی کنی بیش با ما</p><p>شود بیشتر با تومان مهربانی</p><p>ندانی که ما عاشقانیم وبیدل</p><p>تو معشوق ممشوق ما عاشقانی</p><p>اگر چند جان و تن ما گدازی</p><p>وگر چند دین و دل ما ستانی</p><p>بناچار یکروز هم بگذری تو</p><p>اگر چند ما را همی‌بگذرانی</p><p>مرا هر زمان پیش خوانی و هر گه</p><p>که پیش تو آیم ز پیشم برانی</p><p>به زرق تو این بار غره نگردم</p><p>گر انجیل و توراة پیشم بخوانی</p><p>خریدار دارم من از تو بسی به</p><p>چرا خدمت تو کنم رایگانی</p><p>خریدار من تاج عمرانیانست</p><p>تو خود خادم تاج عمرانیانی</p><p>رئیس مؤید علی محمد</p><p>کز ایزد بقا خواهمش جاودانی</p><p>همان سهم او سهم اسفندیاری</p><p>همان عدل او عدل نوشیروانی</p><p>شنیدم که موسی عمران ز اول</p><p>به پیغمبری اوفتاد از شبانی</p><p>بعمدا علی بن عمران به آخر</p><p>رسد زین ریاست به صاحبقرانی</p><p>الا ای رئیس نفیس معظم</p><p>که گشتاسب تیری و رستم کمانی</p><p>کثیر الثواب و قلیل العتابی</p><p>ثقیل الرکاب و خفیف العنانی</p><p>نه مرد شرابی که مرد ضرابی</p><p>نه مرد طعامی که مرد طعانی</p><p>شنیدم که ریگ سیه را به گیتی</p><p>نکرده‌ست کس حمری و بهرمانی</p><p>تو در روز هیجا سویدای جنگی</p><p>بکردی به شمشیر حمرای قانی</p><p>چو شمشیر تو رنگرز من ندیدم</p><p>که ریگ سیه را کند ارغوانی</p><p>اگر عقل فانی نگردد، تو عقلی</p><p>وگر جان همیشه بماند، تو جانی</p><p>ز نادان گریزی، به دانا شتابی</p><p>ز محنت رهانی، به دولت رسانی</p><p>عتابی کنم با تو ای خواجه بشنو</p><p>به حق کریمی، به حق جوانی</p><p>سخنهای منظوم شاعر شنیدن</p><p>بود سیرت و شیمت خسروانی</p><p>اگر چه رهی را تو کهتر نوازی</p><p>نپرهیزی از دردسر وز گرانی</p><p>من ایدون چو بازم که زی تو شتابم</p><p>اگر چند از دست خود برپرانی</p><p>من از منزل دور قصد تو کردم</p><p>چو قصد عراقی کند قیروانی</p><p>نشستم بر آن بیسراک سماعی</p><p>فروهشته دو لب، چو لفج زبانی</p><p>یکی جعد مویی، هیونی سبکرو</p><p>تو گویی یکی محملی مولتانی</p><p>تکاور یکی، خاره‌دری، که گفتی</p><p>چو یوز از زمین برجهد، کش جهانی</p><p>زبان در میان دو لب چون نیامی</p><p>که ناگه ازو برکشی هندوانی</p><p>بریدم شب تیره و روز روشن</p><p>ابا رنج بسیار و بس ناتوانی</p><p>رسیدم به نزدیک تو شعر گویان</p><p>چو نزدیک هارون، صریع الغوانی</p><p>به امید آن تا کنم خدمت تو</p><p>رها گردم از محنت این جهانی</p><p>شنیدم که اعشی به شهر یمن شد</p><p>سوی هوذة بن علی الیمانی</p><p>بر او خواند شعری به الفاظ تازی</p><p>به شیرین معانی و شیرین زبانی</p><p>یکی کاروان اشتر گشن دادش</p><p>هر اشتر بسان کهی از کلانی</p><p>شنیدم که سوی خصیب ملک شد</p><p>به مدحتگری بونواس بن هانی</p><p>به یک بیت مدحت دهانش بیاکند</p><p>به یاقوت و بیجاده و بهرمانی</p><p>علی‌بن براهیم از شهر موصل</p><p>بیامد به بغداد در شعر خوانی</p><p>بدادش همانگه رشید خلیفه</p><p>بواصل دو سه بدره از زر کانی</p><p>سوی تاج عمرانیان هم بدینسان</p><p>بیامد منوچهری دامغانی</p><p>تو زان پادشاهان همی‌نیستی کم</p><p>از آن پادشاهان بری بی‌گمانی</p><p>اگر کمتری تو ازیشان به نعمت</p><p>به همت از ایشان فزونی تو دانی</p><p>نه من نیز کمتر از آن شاعرانم</p><p>به باب مدیح و به باب معانی</p><p>وگر کمترم من از ایشان به معنی</p><p>از آنان فزونم به شیرین زبانی</p><p>نه نیز از تو آن خواسته چشم دارم</p><p>که باشد بدان مر ترا بازمانی</p><p>من از تو همی مال توزیع خواهم</p><p>بدین خاصگانت یگان و دوگانی</p><p>بیندیش از آن روز کاندر مظالم</p><p>به توزیع کردی مرا میزبانی</p><p>کسی کو کند میزبانی کسی را</p><p>نباید که بگریزد از میهمانی</p><p>الا تا ببارد سرشک بهاری</p><p>الا تا بروید گل بوستانی</p><p>بزی با امانی و حور قبایی</p><p>به رود غوانی و لحن اغانی</p><p>بر آن وزن این شعر گفتم که گفته‌ست</p><p>ابوالشیص اعرابی باستانی</p><p>اشاقک و اللیل ملقی الجران</p><p>غراب ینوح علی غصن بان</p><h2><a id="poem-14251" href="https://ganjoor.net/manoochehri/divanm/ghaside-ghete/sh72">شمارهٔ ۷۲ - در مدح ابوالحسن عمرانی</a></h2>
<p>صنما! گرد سرم چند همی‌گردانی</p><p>زشتی از روی نکو زشت بود گر دانی</p><p>یا بکن آنچه شب و روز همی وعده دهی</p><p>یا مکن وعده هر آن چیز که آن نتوانی</p><p>از حد و غایت نافرمانی در مگذر</p><p>که پدیدارست اندازهٔ نافرمانی</p><p>دل من بردی و از خویشتنم دور کنی</p><p>برنیاید صنما کار بدین آسانی</p><p>مهربانی نکنی بر من و مهرم طلبی</p><p>ندهی داد و همی‌داد ز من بستانی</p><p>بی‌وفایی کنی و نادان سازی تن خویش</p><p>نیستی‌ای بت یکباره بدین نادانی</p><p>نبوی راضی گر زانکه امیرت خوانم</p><p>من بدان راضی باشم که غلامم خوانی</p><p>از تو ما را نه کنار و نه پیام و نه سلام</p><p>مکن ای دوست که کیفر بری و درمانی</p><p>گویی: اندر دل پنهانت همی‌دارم دوست</p><p>به بود دشمنی از دوستی پنهانی</p><p>مکن ای دوست که بیداد نشانی نگذاشت</p><p>عدل باز آمد با بوالحسن عمرانی</p><p>خواجه و سید سادات رئیس الرؤسا</p><p>همچو خورشید به بخشندگی و رخشانی</p><h2><a id="poem-14252" href="https://ganjoor.net/manoochehri/divanm/ghaside-ghete/sh73">شمارهٔ ۷۳ - در مدح خواجه ابوسهل زوزنی</a></h2>
<p>نوروز روزگار نشاطست و ایمنی</p><p>پوشیده ابر دشت به دیبای ارمنی</p><p>بر یاسمین عصابهٔ در منضد است</p><p>بر ارغوان طویلهٔ یاقوت معدنی</p><p>خیل بهار خیمه به صحرا برون زند</p><p>واجب کند که خیمه به صحرا برون‌زنی</p><p>از بامداد تا به شبانگاه می خوری</p><p>وز شامگاه تا به سحرگاه گل چنی</p><p>بر ارغوان قلادهٔ یاقوت بگسلی</p><p>بر مشک بید نایژهٔ عود بشکنی</p><p>بر گل همی‌نشینی و بر گل همی‌خوری</p><p>بر خم همی‌خرامی و بر دن همی‌دنی</p><p>درست ناخریده و مشکست رایگان</p><p>هر چند برفشانی و هر چند برچنی</p><p>نرگس همی رکوع کند در میان باغ</p><p>زیرا که کرد فاخته بر سرو مؤذنی</p><p>دارد خجسته غالیه دانی ز سندروس</p><p>چون نیمه‌ای به عنبر سارا بیاکنی</p><p>نرگس بسان کفهٔ سیمین ترازوییست</p><p>چون زر جعفری به میانش درافکنی</p><p>ماند به سینه و دم طاووس شاخ گل</p><p>چون مشک و در دانه بدو در پراکنی</p><p>دو رویه گل چو دایره از سرخ دیبه است</p><p>چون پشت او به رشتهٔ زرین بیاژنی</p><p>باطنش هست دیگر و ظاهرش دیگرست</p><p>گویی شده‌ست این گل دور وی باطنی</p><p>نرگس بسان چرخ به شش پره آسیا</p><p>آن چرخ آسیا که ستون زمردین کنی</p><p>چرخش ز زر زرد کنی وانگهی درو</p><p>دندانهٔ بلورین گردش فرو کنی</p><p>شاخ بنفشه بر سر زانو نهاده سر</p><p>مانندهٔ مخالف بوسهل زوزنی</p><p>شیخ‌العمید سید صاحب که ذوالجلال</p><p>نعمتش داد و صحت تن داد و ایمنی</p><p>هرگز منی نکرد و رعونت ز بهر آنک</p><p>رسوا کند رعونت و رسوا کند منی</p><p>از همت بلند بدین مرتبت رسید</p><p>هرگز به مرتبت نرسد مردم دنی</p><p>او را ز ریمنی گهر پاک باز داشت</p><p>ممکن نباشد از گهر پاک ریمنی</p><p>آید به سوی او ز همه خلق محمدت</p><p>چون با نشیمن آید مرغ نشیمنی</p><p>از جام انگبین نترابد جز انگبین</p><p>از نفس او نیاید الا لطف کنی</p><p>هست او شریف و همت او همچو او شریف</p><p>هست اوسنی و همت او همچو اوسنی</p><p>رای موافق و نیت و اعتقاد او</p><p>از روزگار توسن برداشت توسنی</p><p>هستند شاه را خلفای دگر جز او</p><p>لیکن به کام اوست دل شاه معتنی</p><p>خورشید را ستاره بسی هست بر فلک</p><p>لیکن به ماه باز دهد نور و روشنی</p><p>احسان شهریار به تعلیم نیک اوست</p><p>چون قوت بهار به باران بهمنی</p><p>ای ذونسب به اصل خود و ذوفنون به علم</p><p>کامل تو در فنون زمانه چو یک فنی</p><p>با عز مشک ویژه و با قدر گوهری</p><p>با جاه زرساوی و با نفع آهنی</p><p>نامردمی نورزی و ورزی تو مردمی</p><p>ناگفتنی نگویی و گویی تو گفتی</p><p>خرمن ز مرغ گرسنه خالی کجا بود</p><p>ما مرغکان گرسنه تو بار خرمنی</p><p>تا حرف بی‌نقط بود و حرف با نقط</p><p>تا خط مستوی بود و خط منحنی</p><p>عمر و تن تو باد فزاینده و دراز</p><p>عیش خوش تو باد گوارنده و هنی</p><h2><a id="poem-14253" href="https://ganjoor.net/manoochehri/divanm/ghaside-ghete/sh74">شمارهٔ ۷۴ - در مدح فضل‌بن محمد حسینی</a></h2>
<p>یکی سخنت بگویم گر از رهی شنوی</p><p>یکی رهت بنمایم اگر بدان بروی</p><p>سبوی بگزین، تا گردی از مکاره دور</p><p>برو بدان ره تا جاودانه شاد بوی</p><p>ایا کریم زمانه! علیک عین‌الله</p><p>تویی که چشمهٔ خورشید را به نور ضوی</p><p>تویی که فاتح مغموم این سپهر بوی</p><p>تویی که کاشف مکروه این زمانه شوی</p><p>اگر ز هیبت تو آتشی برافروزند</p><p>برآسمان بر، استارگان شوند شوی</p><p>به نیکویی نگری، گر همی به کس نگری</p><p>به مردمی گروی گر همی به کس گروی</p><p>عذاب دوزخ، آنجا بود کجا تو نیی</p><p>ثواب جنت آنجا بود، کجا تو بوی</p><p>برند آن تو هر کس، تو آن کس نبری</p><p>دوند زی تو همه کس، تو زی کسی ندوی</p><p>اگر قوام زمانه برآفتاب بود</p><p>تو آن زمانه قوامی که آفتاب توی</p><p>نیاید از تو بخیلی چو از رسول دروغ</p><p>دروغ بر تو نگنجد، جو بر خدای دوی</p><p>سخاوت تو و رای بلند و طالع و طبع:</p><p>نه منقلب، نه مخالف، نه منکسف، نه غوی</p><p>وفا و همت و آزادگی و دولت و دین:</p><p>نکوی و عالی و محمود و مستوی و قوی</p><p>چو بو شعیب و خلیل و چو قیس و عمرو و کمیت</p><p>به ذوق و وزن عروض و به نظم و نثر و روی</p><p>چو ابن رومی شاعر، چو ابن‌مقله دبیر</p><p>چو ابن‌معتز نحوی، چو اصمعی لغوی</p><p>بلا و نعمت و اقبال و مردمی و ثنای</p><p>بری و آری و توزی و کاری و دروی</p><p>به مردمی تو اندر زمانه مردم نیست</p><p>که رای تو به علوست و باب تو علوی</p><p>ز همت و هنر تو شگفت ماندستم</p><p>که ایمنی تو بر او و بر آسمان نشوی</p><p>به مشتریت گمانی برم به همت و طبع</p><p>که همچو هور لطیفی و همچو نور قوی</p><p>به گاه خلعت دادن، به گاه صلهٔ شعر</p><p>نه سیم تو ملکی و نه زر تو هروی</p><p>مدیح تو متنبی به سر نیارد برد</p><p>نه بوتمام و نه اعشی قیس و نه طهوی</p><p>بزرگوارا!، نام‌آورا!، خداوندا!</p><p>حدیث خواهم کردن به تو یکی نبوی</p><p>حدیث رقعهٔ توزیع برتو عرضه کنم</p><p>چنانکه عرضه کند دین به مانوی منوی</p><p>هزار سال همیدون بزی به پیروزی</p><p>به مردمی و به آزادگی و نیکخوی</p><h2><a id="poem-14254" href="https://ganjoor.net/manoochehri/divanm/ghaside-ghete/sh75">شمارهٔ ۷۵ - در وصف اسب و مدح شهریار</a></h2>
<p>آفرین زان مرکب شبدیز فعل رخش خوی</p><p>اعوجی مادرش و آن مادرش را یحموم شوی</p><p>گاه بر رفتن چو مرغ و گاه پیچیدن چو مار</p><p>گاه رهواری چو کبک و گاه برجستن چو گوی</p><p>چون نهنگان اندرآب و چون پلنگان بر جبال</p><p>چون کلنگان در هوا و همچو طاووسان به کوی</p><p>در شود بی‌زخم و زجر و در شود بی‌ترس و بیم</p><p>همچو آذرشست، بتش همچو مرغابی، به جوی</p><p>پی ز قوس و فش ز درع و رگ ز موی و تن ز کوه</p><p>سر ز نخل و دم ز حبل و برزسنگ و سم ز روی</p><p>دیر خواب و زود خیز و تیز سیر و دور بین</p><p>خوش عنان و کش خرام و پاکزاد و نیکخوی</p><p>سخت پای و ضخم ران و راست دست و گرد سم</p><p>تیزگوش و پهن پشت و نرم چرم و خرد موی</p><p>ابر سیر و باد گرد و رعد بانگ و برق جه</p><p>کوه کوب و سهل بر و شخ نورد و راهجوی</p><p>گور ساق و شیر زهره، یوز تاز و غرم تک</p><p>پیل گام و کرگ سینه، رنگ تاز و گرگ پوی</p><p>تیزچشم، آهن جگر، فولاد دل، کیمخت لب</p><p>سیم دندان، چاه بینی، ناوه کام و لوح روی</p><p>نیزه و تیغ و کمند و ناچخ و تیر وکمان</p><p>گردن و گوش و دم و سم و زهار و ساق اوی</p><p>اینچنین اسبی مرا داده‌ست بی زین شهریار</p><p>اسب بی‌زین همچنان باشد که بی‌دسته سبوی</p><h2><a id="poem-14255" href="https://ganjoor.net/manoochehri/divanm/ghaside-ghete/sh76">شمارهٔ ۷۶ - در وصف بهار و مدح میرکامگار</a></h2>
<p>اندر آمد نوبهاری چون مهی</p><p>چون بهشت عدن شد هر مهمهی</p><p>بر سر هر نرگسی ماهی تمام</p><p>شش ستاره بر کنار هر مهی</p><p>یا چو سیم اندوده شش ماه بدیع</p><p>حلقه حلقه گرد زر ده دهی</p><p>بامدادان بر هوا قوس قزح</p><p>بر مثال دامن شاهنشهی</p><p>پنج دیبای ملون بر تنش</p><p>باز جسته دامن هر دیبهی</p><p>هر کجا پویی ز مینا خرمنی‌ست</p><p>هر کجا جویی ز دیبا خرگهی</p><p>نرگس تازه میان مرغزار</p><p>همچو در سیمین زنخ زرین چهی</p><p>سرو بالا دار هم پهلوی مورد</p><p>چون درازی در کنار کوتهی</p><p>بوستان‌افروز پیش ضیمران</p><p>چون نزاری پیش روی فربهی</p><p>بر سر هر شاخساری مرغکی</p><p>بر زبان هر یکی بسم‌اللهی</p><p>بوستان مانندهٔ معشوق میر</p><p>با دگرگونه لباسی هر گهی</p><p>میر نیکوکار و میر حقشناس</p><p>مهربانتر میر و فرختر مهی</p><p>آفتاب روش اندر پیش او</p><p>چون به پیش آفتاب اندر، سهی</p><p>از زمین بر پشت پروین افکند</p><p>گر به نوک نیزه بردارد کهی</p><p>روز هیجاها بود کشور گشای</p><p>روز مجلسها بود کشور دهی</p><p>عقد جود او همه پنجه بود</p><p>خود به دست چپ بود هر پنجهی</p><p>از فراز همت او نیست جای</p><p>«نیست آنسوتر ز عبادان دهی»</p><p>آفرین بر مرکب میمون میر</p><p>رفته در یک خطوه یکماهه رهی</p><p>مرکبی، طیاره‌ای، کهپاره‌ای</p><p>شخ نوردی که کنی، وادی جهی</p><p>تیزگوشی، پهن پشتی، ابلقی</p><p>گردسمی، خرد مویی، فربهی</p><h2><a id="poem-14256" href="https://ganjoor.net/manoochehri/divanm/ghaside-ghete/sh77">شمارهٔ ۷۷ - در مدح سلطان مسعود غزنوی</a></h2>
<p>ای ترک من امروز نگویی به کجایی</p><p>تا کس نفرستیم و نخوانیم نیایی</p><p>آنکس که نباید بر ما زودتر آید</p><p>تو دیرتر آیی به بر ما که ببایی</p><p>آن روز که من شیفته‌تر باشم برتو</p><p>عذری بنهی بر خود و نازی بفزایی</p><p>چون با دگری من بگشایم، تو ببندی</p><p>ور با دگری هیچ ببندم، بگشایی</p><p>گویی: به رخ کس منگر جز به رخ من</p><p>ای ترک چنین شیفتهٔ خویش چرایی</p><p>ترسی که کسی نیز دل من برباید</p><p>کس دل نرباید به ستم، چون تو ربایی</p><p>من در دگران زان نگرم تا به حقیقت</p><p>قدر تو بدانم که ز خوبی به چه جایی</p><p>هر چند بدین سعتریان درنگرم من</p><p>حقا که به چشمم ز همه خوبتر آیی</p><p>با تو ندهد دل که جفایی کنم از پیش</p><p>هر چند به خدمت در، تقصیر نمایی</p><p>ور زانکه به خدمت نکنی بهتر ازین جهد</p><p>هر چند مرایی، به حقیقت نه مرایی</p><p>بی‌خدمت و بی‌جهد به نزد ملک شرق</p><p>کس را نبود مرتبت و کامروایی</p><p>شاه ملکان پیشرو بارخدایان</p><p>ز ایزد ملکی یافته و بارخدایی</p><p>مسعود ملک آنکه نبوده‌ست و نباشد</p><p>از مملکتش تا ابدالدهر جدایی</p><p>این مملکت خسرو تایید سمائیست</p><p>باطل نشود هرگز تایید سمائی</p><p>ایزد همه آفاق بدو داد و به حق داد</p><p>ناحق نبود، آنچه بود کار خدایی</p><p>پاکیزه دلست این ملک شرق و ملک را</p><p>پاکیزه دلی باید و پاکیزه دهایی</p><p>با هر که وفا کرد وفا را به سرآورد</p><p>بس شهره بود در ملکان نیک وفایی</p><p>گر نامه کند شاه سوی قیصر رومی،</p><p>ور پیک فرستد سوی فغفور ختایی،</p><p>از طاعت او حلقه کند قیصر درگوش</p><p>وز خدمت فغفور کند پشت دوتایی</p><p>هرگز به کجا روی نهاد این شه عادل</p><p>با حاشیهٔ خویش و غلامان سرایی</p><p>الا که به کام دل او کرد همه کار</p><p>این گنبد پیروزه و گردون رحایی</p><p>چون قصد به ری کرد و به قزوین و به ساوه</p><p>شد بوی و بها از همه بویی و بهایی</p><p>چون قصد کیا کرد به گرگان و به آمل</p><p>بگذاشت کیا مملکت خویش و کیایی</p><p>کس کرد به کدیه، سپهی خواست ز گیلان</p><p>هرگز به جهان‌میر که دیده‌ست و گدایی</p><p>کار مدد و کار کیا نابنوا شد</p><p>زین نیز بتر باشدشان نابنوایی</p><p>امروز کیا بوسه دهد بر لب دریا</p><p>کز دست شهنشاه بدو یافت رهایی</p><p>سالار سپاهان چو ملک شد به سپاهان</p><p>برشد به هوا همچو یکی مرغ هوایی</p><p>گرچه به هوا برشد چون مرغ همیدون</p><p>ورچه به زمین درشد چون مردم مائی</p><p>فرزند به درگاه فرستاد و همی‌داد</p><p>بر بندگی خویش بیکباره گوایی</p><p>زان روز مرائی شد و گشته ست سبکدل</p><p>سالار، سبکدل نشود میرمرائی</p><p>ای بار خدا و ملک بار خدایان</p><p>شاه ملکانی و پناه ضعفایی</p><p>در دارفنا، اهل بقا خلق ندیده‌ست</p><p>از اهل بقایی تو و در دار فنایی</p><p>چون ایزد شاید ملک هفت سموات</p><p>بر هفت زمین‌بر، ملک و شاه تو شایی</p><p>یک نیمه جهان را به جوانی بگشادی</p><p>چون پیر شوی نیمهٔ دیگر بگشایی</p><p>زنگ همه مشرق به سیاست بزدودی</p><p>زنگ همه مغرب به سیاست بزدایی</p><p>هر شاه که از طاعت تو باز کشد سر</p><p>فرق سر او زیر پی پیل بسایی</p><p>آنکس که دغایی کند او با ملک ما</p><p>زو باز نگردد ملک ما به دغایی</p><p>تا بوی دهد یاسمن و چینی و سنبل</p><p>تا رنگ دهد وسمهٔ رومی و الایی</p><p>جاوید بزی بارخدایا به سلامت</p><p>با دولت پیوسته و با عمر بقایی</p><p>یک دست تو با زلف و دگر دست تو با جام</p><p>یک گوش به چنگی و دگر گوش به نایی</p><h2><a id="poem-14257" href="https://ganjoor.net/manoochehri/divanm/ghaside-ghete/sh78">شمارهٔ ۷۸</a></h2>
<p>گرفتمت که رسیدی بدانچه می‌طلبی</p><p>گرفتمت که شدی آنچنان که می‌بایی</p><p>نه هر چه یافت کمال از پیش بود نقصان</p><p>نه هر چه داد، ستد باز چرخ مینایی؟!</p><h2><a id="poem-14258" href="https://ganjoor.net/manoochehri/divanm/ghaside-ghete/sh79">شمارهٔ ۷۹</a></h2>
<p>نوای تو ای خوب ترک نوآیین</p><p>درآورد در کار من بینوایی</p><p>رهی گوی خوش، ورنه بر راهوی زن</p><p>که هرگز مبادم ز عقشت رهایی</p><p>ز وصفت رسیده‌ست شاعر به شعری</p><p>ز نعتت گرفته‌ست راوی روایی</p>
</body></html>