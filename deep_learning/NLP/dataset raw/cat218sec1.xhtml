<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید و قطعات - بخش ۱</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-14180" href="https://ganjoor.net/manoochehri/divanm/ghaside-ghete/sh1">شمارهٔ ۱ - در صفت بهار و مدح ابوالحسن</a></h2>
<p>نوبهار آمد و آورد گل و یاسمنا</p><p>باغ همچون تبت و راغ بسان عدنا</p><p>آسمان خیمه زد از بیرم و دیبای کبود</p><p>میخ آن خیمه ستاک سمن و نسترنا</p><p>بوستان گویی بتخانهٔ فرخار شده‌ست</p><p>مرغکان چون شمن و گلبنکان چون وثنا</p><p>بر کف پای شمن بوسه بداده وثنش</p><p>کی وثن بوسه دهد بر کف پای شمنا</p><p>کبک ناقوس‌زن و شارک سنتورزنست</p><p>فاخته نای‌زن و بط شده طنبورزنا</p><p>پردهٔ راست زند نارو بر شاخ چنار</p><p>پردهٔ باده زند قمری بر نارونا</p><p>کبک پوشیده به تن پیرهن خز کبود</p><p>کرده با قیر مسلسل دو بر پیرهنا</p><p>پوپوک پیکی، نامه زده اندر سر خویش</p><p>نامه گه باز کند، گه شکند بر شکنا</p><p>فاخته راست بکردار یکی لعبگرست</p><p>در فکنده به گلو حلقهٔ مشکین رسنا</p><p>از فروغ گل اگر اهرمن آید بر تو</p><p>از پری بازندانی دو رخ اهرمنا</p><p>نرگس تازه چو چاه ذقنی شد به مثل</p><p>گر بود چاه ز دینار و ز نقره ذقنا</p><p>چونکه زرین قدحی بر کف سیمین صنمی</p><p>یا درخشنده چراغی به میان پرنا</p><p>وان گل نار بکردار کفی شبرم سرخ</p><p>بسته اندر بن او لختی مشک ختنا</p><p>سمن سرخ بسان دو لب طوطی نر</p><p>که زبانش بود از زر زده در دهنا</p><p>وان گل سوسن مانندهٔ جامی ز لبن</p><p>ریخته معصفر سوده میان لبنا</p><p>ارغوان بر طرف شاخ تو پنداری راست</p><p>مرغکانند عقیقین زده بر بابزنا</p><p>لاله چون مریخ اندر شده لختی به کسوف</p><p>گل دوروی چو بر ماه سهیل یمنا</p><p>چون دواتی بسدینست خراسانی‌وار</p><p>باز کرده سر او، لاله به طرف چمنا</p><p>ثوب عتابی گشته سلب قوس قزح</p><p>سندس رومی گشته سلب یاسمنا</p><p>سال امسالین نوروز طربناک‌تر است</p><p>پار و پیرار همی‌دیدم، اندوهگنا</p><p>این طربناکی و چالاکی او هست کنون</p><p>از موافق شدن دولت با بوالحسنا</p><h2><a id="poem-14181" href="https://ganjoor.net/manoochehri/divanm/ghaside-ghete/sh2">شمارهٔ ۲</a></h2>
<p>همی‌ریزد میان باغ، لؤلؤها به زنبرها</p><p>همی‌سوزد میان راغ، عنبرها به مجمرها</p><p>ز قرقویی به صحراها، فروافکنده بالش‌ها</p><p>ز بوقلمون به وادی‌ها، فروگسترده بسترها</p><p>زده یاقوت رمانی به صحراها به خرمن‌ها</p><p>فشانده مشک خرخیزی، به بستان‌ها به زنبرها</p><p>به زیر پر قوش اندر، همه چون چرخ دیباها</p><p>به پر کبک بر، خطی سیه چون خط محبرها</p><p>چو چنبرهای یاقوتین به روز باد گلبن‌ها</p><p>جهنده بلبل و صلصل، چو بازیگر به چنبرها</p><p>همه کهسار پر زلفین معشوقان و پر دیده</p><p>همه زلفین ز سنبل‌ها، همه دیده ز عبهرها</p><p>شکفته لالهٔ نعمان، بسان خوب‌رخساران</p><p>به مشک اندر زده دل‌ها، به خون اندر زده سرها</p><p>چو حورانند نرگس‌ها، همه سیمین طبق بر سر</p><p>نهاده بر طبق‌ها بر ز زر ساو ساغرها</p><p>شقایق‌های عشق‌انگیز، پیشاپیش طاووسان</p><p>به سان قطره‌های قیر باریده بر اخگرها</p><p>رخ گلنار، چونانچون شکن بر روی بت‌رویان</p><p>گل دورویه چونانچون قمرها دور پیکرها</p><p>دبیرانند پنداری به باغ اندر، درختان را</p><p>ورق‌ها پر ز صورت‌ها، قلم‌ها پر ز زیورها</p><p>به سان فالگویانند مرغان بر درختان بر</p><p>نهاده پیش خویش اندر، پر از تصویر دفترها</p><p>عروسانند پنداری به گرد مرز، پوشیده</p><p>همه کف‌ها به ساغرها، همه سرها به افسرها</p><p>فروغ برق‌ها گویی ز ابر تیره و تاری</p><p>که بگشادند اکحل‌های جمازان به نشترها</p><p>زمین محراب داوودست، از بس سبزه، پنداری</p><p>گشاده مرغکان بر شاخ چون داوود حنجرها</p><p>بهاری بس بدیعست این، گرش با ما بقا بودی</p><p>ولیکن مندرس گردد به آبان‌ها و آذرها</p><p>جمال خواجه را بینم بهار خرم شادی</p><p>که بفزاید، به آبان‌ها و نگزایدش صرصرها</p><p>خجسته خواجهٔ والا، در آن زیبا نگارستان</p><p>گراز آن روی سنبل‌ها و یا زان زیر عرعرها</p><p>خداوندی که نام اوست، چون خورشید گسترده</p><p>ز مشرق‌ها به مغرب‌ها، ز خاورها به خاورها</p><p>به پیش خشم او، همواره دوزخ‌ها چو کانون‌ها</p><p>به پیش دست او جاوید دریاها چو فرغرها</p><p>خرد را اتفاق آنست با توفیق یزدانی</p><p>که فرمان می‌دهند او را برین هر هفت کشورها</p><p>مه و خورشید، سالاران گردون، اندرین بیعت</p><p>نشستستند یک جا و نبشتستند محضرها</p><p>چه دانی از بلاغت‌ها، چه خوانی از سخاوت‌ها</p><p>که یزدانش بداده‌ست آن و صد چندان و دیگرها</p><p>فریش آن منظر میمون و آن فرخنده‌تر مخبر</p><p>که منظرها ازو خوارند و در عارند مخبرها</p><p>الا یا سایهٔ یزدان و قطب دین پیغمبر</p><p>به جود اندر چو باران‌ها، به خشم اندر چو تندرها</p><p>بهار نصرت و مجدی و اخلاقت ریاحین‌ها</p><p>بهشت حکمت و جودی و انگشتانت کوثرها</p><p>ستمکاران و جباران بپوشیدند از سهمت</p><p>همه سرها به چادرها، همه رخ‌ها به معجرها</p><p>بود آهنگ نعمت‌ها، همه‌ساله به سوی تو</p><p>بود آهنگ کشتی‌ها، همه‌ساله به معبرها</p><p>کف راد تو بازست و فرازست این همه کف‌ها</p><p>دربارت گشاده‌ست و ببسته‌ست این همه درها</p><p>مکارم‌ها به حلم تو گرفته‌ست استقامت‌ها</p><p>که باشد استقامت‌های کشتی‌ها به لنگرها</p><p>همی تا بر زند آواز بلبل‌ها به بستان‌ها</p><p>همی تا بر زند قالوس خنیاگر به مزمرها</p><p>به پیروزی و بهروزی، همی‌زی با دل‌افروزی</p><p>به دولت‌های ملک انگیز و بخت آویز اخترها</p><h2><a id="poem-14182" href="https://ganjoor.net/manoochehri/divanm/ghaside-ghete/sh3">شمارهٔ ۳</a></h2>
<p>چو از زلف شب باز شد تاب‌ها</p><p>فرو مرد قندیل محراب‌ها</p><p>سپیده‌دم، از بیم سرمای سخت</p><p>بپوشید بر کوه سنجاب‌ها</p><p>به میخوارگان ساقی آواز داد</p><p>فکنده به زلف اندرون تاب‌ها</p><p>به بانگ نخستین از آن خواب خوش</p><p>بجستیم چون گو ز طبطاب‌ها</p><p>عصیر جوانه هنوز از قدح</p><p>همی‌زد به تعجیل پرتاب‌ها</p><p>از آواز ما خفته همسایگان</p><p>بی‌آرام گشتند در خواب‌ها</p><p>برافتاد بر طرف دیوار و بام</p><p>ز بگمازها نور مهتاب‌ها</p><p>منجم به بام آمد از نور می</p><p>گرفت ارتفاع سطرلاب‌ها</p><p>ابر زیر و بم شعر اعشی قیس</p><p>همی‌زد زننده به مضراب‌ها</p><p>و کاس شربت علی لذة</p><p>و اخری تداویت منها بْها</p><p>لکی یعلم الناس انی امرو</p><p>اخذت المعیشة من بابها</p><h2><a id="poem-14183" href="https://ganjoor.net/manoochehri/divanm/ghaside-ghete/sh4">شمارهٔ ۴</a></h2>
<p>غرابا مزن بیشتر زین نعیقا</p><p>که مهجور کردی مرا ازعشیقا</p><p>نعیق تو بسیار و ما را عشیقی</p><p>نباید به یک دوست چندین نعیقا</p><p>ایا رسم و اطلال معشوق وافی</p><p>شدی زیر سنگ زمانه سحیقا</p><p>عنیزه برفت از تو و کرد منزل</p><p>به مقراط و سقط اللوی و عقیقا</p><p>خوشا منزلا، خرما جایگاها</p><p>که آنجاست آن سرو بالا رفیقا</p><p>بود سرو در باغ و دارد بت من</p><p>همی بر سر سرو باغی انیقا</p><p>ایا لهف نفسی که این عشق بامن</p><p>چنین خانگی گشت و چونین عتیقا</p><p>ز خواب هوی گشت بیدار هرکس</p><p>نخواهم شدن من ز خوابش مفیقا</p><p>بدان شب که معشوق من مرتحل شد</p><p>دلی داشتم ناصبور و قلیقا</p><p>فلک چون بیابان و مه چون مسافر</p><p>منازل: منازل، مجره: طریقا</p><p>بریدم بدان کشتی کوه‌لنگر</p><p>مکانی بعید و فلاتی سحیقا</p><h2><a id="poem-14184" href="https://ganjoor.net/manoochehri/divanm/ghaside-ghete/sh5">شمارهٔ ۵</a></h2>
<p>ای با عدوی ما گذرنده ز کوی ما</p><p>ای ماهروی شرم نداری ز روی ما؟</p><p>نامم نهاده بودی بدخوی جنگجوی</p><p>با هر کسی همی گله کردی ز خوی ما</p><p>جستی و یافتی دگری بر مراد دل</p><p>رستی ز خوی ناخوش و از گفتگوی ما</p><p>اکنون به جوی اوست روان آب عاشقی</p><p>آن روز شد که آب گذشتی به جوی ما</p><p>گویند سردتر بود آب از سبوی نو</p><p>گرم است آب ما که کهن شد سبوی ما</p><p>اکنون یکی به کام دل خویش یافتی</p><p>چندین به خیر خیر چه گردی به کوی ما؟</p><h2><a id="poem-14185" href="https://ganjoor.net/manoochehri/divanm/ghaside-ghete/sh6">شمارهٔ ۶</a></h2>
<p>دوستان! وقت عصیرست و کباب</p><p>راه را گرد نشانده‌ست سحاب</p><p>سوی رز باید رفتن به صبوح</p><p>خویشتن کردن مستان و خراب</p><p>نیمجوشیده عصیر از سر خم</p><p>درکشیدن، که چنینست صواب</p><p>رادمردان را هنگام عصیر</p><p>شاید ار می‌نبود صافی و ناب</p><p>تا دو سه روز درین سایهٔ رز</p><p>آب انگور گساریم به آب</p><p>بفروزیم همی آتش رز</p><p>گسترانیم بر او سرخ کباب</p><p>تاک رز باشدمان شاسپرم</p><p>برگ رز باشد دستار شراب</p><p>نقل ما خوشهٔ انگور بود</p><p>از بر سر بر چون پرعقاب</p><p>بانگ جوشیدن می باشدمان</p><p>نالهٔ بر بط و طنبور و رباب</p><h2><a id="poem-14186" href="https://ganjoor.net/manoochehri/divanm/ghaside-ghete/sh7">شمارهٔ ۷</a></h2>
<p>در خمار می دوشینم ای نیک حبیب</p><p>آب انگور دو سالینه‌م فرموده طبیب</p><p>آب انگور فراز آور یا خون مویز</p><p>که مویز ای عجبی هست به انگور قریب</p><p>شود انگور زبیب آنگه کش خشک کنی</p><p>چون بیاغاری انگور شود، خشک زبیب</p><p>این زبیب ای عجبی مردهٔ انگور بود</p><p>چون ورا تر کنی زنده شود اینت غریب</p><p>می بباید که کند مستی و بیدار کند</p><p>چه مویزی و چه انگوری، ای نیک حبیب</p><p>ما بسازیم یکی مجلس، امروزین روز</p><p>چون برون آید از مسجد آدینه خطیب</p><p>بنشینیم همه عاشق و معشوق به هم</p><p>نه ملامتگر ما را و نه نظاره رقیب</p><p>می دیرینه گساریم به فرعونی جام</p><p>از کف سیم بناگوشی با کف خضیب</p><p>جرعه برخاک همی‌ریزیم از جام شراب</p><p>جرعه بر خاک همی‌ریزد آزاده ادیب</p><p>ناجوانمردی بسیار بود، چون نبود</p><p>خاک را از قدح مرد جوانمرد نصیب</p><h2><a id="poem-14187" href="https://ganjoor.net/manoochehri/divanm/ghaside-ghete/sh8">شمارهٔ ۸</a></h2>
<p>آمد شب و از خواب مرا رنج و عذابست</p><p>ای دوست بیار آنچه مرا داروی خوابست</p><p>چه مرده و چه خفته که بیدار نباشی</p><p>آن را چه دلیل آری و این را چه جوابست</p><p>من جهد کنم بی‌اجل خویش نمیرم</p><p>در مردن بیهوده، چه مزد و چه ثوابست</p><p>من خواب ز دیده به می ناب ربایم</p><p>آری عدوی خواب جوانان می نابست</p><p>سختم عجب آید که چگونه بردش خواب</p><p>آن را که به کاخ اندر یک شیشه شرابست</p><p>وین نیز عجبتر که خورد باده نه بر چنگ</p><p>بی‌نغمهٔ چنگش به می ناب شتابست</p><p>اسبی که صفیرش نزنی می‌نخورد آب</p><p>نی مرد کم از اسب و نه می کمتر از آبست</p><p>در مجلس احرار سه چیزست و فزون به</p><p>وان هر سه شرابست و ربابست و کبابست</p><p>نه نقل بود ما را، نی دفتر و نی نرد</p><p>وان هر سه بدین مجلس ما در، نه صوابست</p><p>دفتر به دبستان بود و نقل به بازار</p><p>وین نرد به جایی که خرابات خرابست</p><p>ما مرد شرابیم و کبابیم و ربابیم</p><p>خوشا که شرابست و کبابست و ربابست</p><h2><a id="poem-14188" href="https://ganjoor.net/manoochehri/divanm/ghaside-ghete/sh9">شمارهٔ ۹ - در مدح سلطان مسعود غزنوی</a></h2>
<p>ای ترک ترا با دل احرار چه کارست</p><p>نه این دل ما غارت ترکان تتارست</p><p>از ما بستانی دل و ما را ندهی دل</p><p>با ما چه سبب هست ترا، یا چه شمارست</p><p>ما را به از این دار و دل ما به از این جوی</p><p>من هیچ ندانم که مرا با تو چه کارست</p><p>هرگاه که من جهد کنم دل به کف آرم</p><p>بازش تو بدزدی ز من این کارنه کارست</p><p>من پار بسی رنج و عنای تو کشیدم</p><p>امسال به هش باش که امسال نه پارست</p><p>نه دل دهدم کز تو کنم روی به یکسوی</p><p>نه با تو ازین بیش مرا رنج و مرارست</p><p>هر روز دگر خوی و دگر عادت و کبرست</p><p>این خوی بد و عادت تو چند هزارست</p><p>خوی تو همی‌گردد و خویی که نگردد</p><p>خوی ملک پیلتن شیر شکارست</p><p>مسعود ملک آنکه به جنب هنر او</p><p>اندر ملکان هر چه هنر بود عوارست</p><p>آن ملکستانی که هر آن ملک که بستاند</p><p>کو تیغ بدو تیز کند ملکسپارست</p><p>در لشکر اسکندر از اسب نبودی</p><p>چندانکه در این لشکر از پیل قطارست</p><p>ده پانزده من بیش نبد گرز فریدون</p><p>هفتاد منی گرز شه شیر شکارست</p><p>از چوب بدی تخت سلیمان پیمبر</p><p>وین تخت شه مشرق از زر عیارست</p><p>گویند که آن تخت ورا باد ببردی</p><p>وین نزد من ای دوست نه فخرست و نه عارست</p><p>زیرا که هر آن چیز که بادش برباید</p><p>باشد سبک و هر چه سبک باشد خوارست</p><p>ار روی ملوکانش هر روز نشاطست</p><p>وز کیسهٔ شاهانش هر روز نثارست</p><p>هر چند که خوبست، درو خوبترین چیز</p><p>دیدار شه پیلتن شیرشکارست</p><p>آمد ملکا عید و می لعل همی‌گیر</p><p>کاین می سبب رستن بنیان ضرارست</p><p>می بر تو حلالست که در دار قراری</p><p>وان را بزه باشد که نه در دار قرارست</p><p>تا خاک فروتر بود و نار زبرتر</p><p>تا پیش هوا نار و هوا از پی نارست</p><p>گوشت به سوی نوش جهانگیر بزرگست</p><p>چشمت به سوی آن صنم باده گسارست</p><h2><a id="poem-14189" href="https://ganjoor.net/manoochehri/divanm/ghaside-ghete/sh10">شمارهٔ ۱۰</a></h2>
<p>الا وقت صبوحست، نه گرمست و نه سردست</p><p>نه ابرست و نه خورشید، نه بادست و نه گردست</p><p>بیار ای بت کشمیر، شراب کهن پیر</p><p>بده پر و تهی گیر که مان ننگ و نبردست</p><p>از آن باده که زردست و نزارست ولیکن</p><p>نه از عشق نزارست و نه از محنت زردست</p><p>به جان اندر قوتست و به مغز اندر مشکست</p><p>به چشم اندرنورست و به روی اندر، وردست</p><h2><a id="poem-14190" href="https://ganjoor.net/manoochehri/divanm/ghaside-ghete/sh11">شمارهٔ ۱۱</a></h2>
<p>چرخست ولیکن نه درو طالع نحسست</p><p>خلدست ولیکن نه درو جوی عقارست</p><p>چون ابروی معشوقان با طاق و رواقست</p><p>چون روی پریرویان با رنگ و نگارست</p><p>بازیگه شمس و قمر و ببر و هزبرست</p><p>منزلگه جود و کرم و حلم و وقارست</p><p>از روی سلاطینش هر روز بساطست</p><p>وز بوسهٔ شاهانش هر روز نثارست</p><h2><a id="poem-14191" href="https://ganjoor.net/manoochehri/divanm/ghaside-ghete/sh12">شمارهٔ ۱۲</a></h2>
<p>سپیده‌دم که وقت کار عامست</p><p>نبیذ غارجی رسم کرامست</p><p>مرا ده ساقیا جام نخستین</p><p>که من مخمورم و میلم به جامست</p><p>ولیکن لختکی باریکتر ده</p><p>نبیذ یکمنی دادن کدامست</p><p>نماز بامدادان کرد باید</p><p>سه جام یکمنی خوردن حرامست</p><p>چو وام ایزدی بنهاده باشم</p><p>مرا ده ساتگینی بر تو وامست</p><p>چنانکه باز نشناسد امامم</p><p>رکوعم را رکوعست ار قیامست</p><p>خوشا جام میا، خوشا صبوحا</p><p>خوشا کاین ماهرو ما را غلامست</p><p>دو زلفش دو شب و دو خال مشکین</p><p>ظلام اندر ظلام اندر ظلامست</p><p>صبوح از دست آن ساقی صبوحست</p><p>مدام از دست آن دلبر مدامست</p><p>غلام و جام می را دوست دارم</p><p>نه جای طعنه و جای ملامست</p><p>همی‌دانم که این هر دو حرامند</p><p>ولیکن این خوشیها در حرامست</p><h2><a id="poem-14192" href="https://ganjoor.net/manoochehri/divanm/ghaside-ghete/sh13">شمارهٔ ۱۳ - در وصف خزان و مدح احمدبن عبدالصمد وزیر سلطان مسعود</a></h2>
<p>الْمِنَّةُ لِلّٰه که این ماهِ خزانست</p><p>ماهِ شُدن و آمدنِ راهِ رَزانست</p><p>از بسکه درین راهِ رز انگور کشانند</p><p>این راهِ رَز ایدون چو رهِ کاهکَشانست</p><p>چون قُوسِ قُزَح برگِ رَزان رنگ‌به‌رنگند</p><p>در قُوسِ قُزَح خوشهٔ انگور گمانست</p><p>آبی چو یکی کیسگکی از خَزِ زردست</p><p>در کیسه یکی بَیْضَهٔ کافورِ کلانست</p><p>واندر دل آن بَیْضَهٔ کافورِ ریاحی</p><p>دَه نافه و دَه نافَگکِ مُشک نَهانست</p><p>وان سیب به کردارِ یکی مردم بیمار</p><p>کز جملهٔ اعضا و تن او را دو رُخانست</p><p>یک نیمهْ رخش زرد و دگر نیمهْ رخش سرخ</p><p>این را هَیَجانِ دَم و آن را یَرَقانست</p><p>وان نار همیدون به زنی حامله مانَد</p><p>واندر شکم حامله مشتی پسرانست</p><p>تا می نزنی بر زمیَش، بچه نزاید</p><p>چون زاد بچه، زادن و خوردنْش همانست</p><p>مادر، بچه‌ای، یا دو بچه زاید یا سه</p><p>وین نار چرا مادرِ سیصد بچگانست</p><p>مادر بچه را تا ز شکم نارَد بیرون</p><p>بِستر نکند، وین نه‌نهانست عَیانست</p><p>اندر شکم او خود بچه را بسترکی زرد</p><p>کرده‌ست و بدو در ز سر بچه نشانست</p><p>اکنون صفت بچهٔ انگور بگویم</p><p>کاین هر صفتی در صفت او هَذَیانست</p><p>انگور به کردار زنی غالیه رنگست</p><p>و او را شکمی همچو یکی غالیه‌دان‌َست</p><p>اندر شکمش هست یکی جان و سه تا دل</p><p>وین هر سه دل او را ز سه پاره سُتُخوانست</p><p>گویند که حیوان را جان باشد در دل</p><p>و او را سُتُخوانی دل و جانست و روانست</p><p>جان را نشنیدم که بُوَد رنگ، ولی جانْش</p><p>همرنگِ یکی لاله که در لاله‌ستانست</p><p>جان را نَبُوَد بوی خوش و بویِ خوشِ او</p><p>چون بویِ خوشِ غالیه و عَنبر و بانست</p><p>انگور سیاهست و چو ماهست و عجب نیست</p><p>زیرا که سیاهی صفتِ ماهِ رَوانست</p><p>عیبیش جز این نیست که آبستن گشته‌ست</p><p>او نوز یکی دخترکی تازه‌جوانست</p><p>بی شوی شد آبستن، چون مریمِ عِمران</p><p>وین قصه بسی طرفه‌تر و خوشتر از آنست</p><p>زیرا که گر آبستن مریم به دهان شد</p><p>این دختر رز را، نه لبست و نه دهانست</p><p>آبستنی دختر عمران به پسر بود</p><p>آبستنی دختر انگور به جانست</p><p>آن روحِ خداوندِ همه خلق جهان بود</p><p>وین راحِ خداوندِ همه خلق جهانست</p><p>گر قصدِ جهودان بُد در کشتن عیسی</p><p>در کشتن این، قصد همه اهل قُرانست</p><p>آن را بِگِرَفْتَند و کَشیدند و بِکُشتند</p><p>وین را بکُشند و بِکَشند، این به چه سانست؟</p><p>آن، زنده یکی را و دو را کرد به معجز</p><p>وین، زنده‌گرِ جان همه خلق زمانست</p><p>ناکشتهٔ کُشته صفتِ روحِ قُدُس بود</p><p>ناکشتهٔ کُشته صفت این حَیَوانست</p><p>آن را، نگر از کشتن آنها چه زیان بود</p><p>این را، نگر از کشتن اینها چه زیانست</p><p>آن را، پسِ سختی ز همه رنج امان بود</p><p>وین را، پس سختی ز همه رنج امانست</p><p>آن را به سماوات مکان گشت و مر این را</p><p>بر دست امیران و وزیرانْش مکانست</p><p>چون دستِ وزیرِ مَلِکِ شرق که دستش</p><p>از باده گران نیست، که از جود گِرانست</p><p>شمس الوزرا احمدِ عَبدُالصَّمَد آنکو</p><p>شمس الوزرا نیست که شمس الثَّقَلانست</p><p>آن پیشروِ پیشروانِ همه عالم</p><p>چون پیشروِ نیزهٔ خَطّی که سِنانست</p><p>مهتر ز همه خلق جهان او به دو کوچک</p><p>مهتر به دو کوچک، به دلست و به زبانست</p><p>دَرّانه و دوزان به سرِ کِلک نیابی</p><p>درانه و دوزان به سرِ کِلک و بنانست</p><p>اندر کرمش، هر چه گمان بود یقین شد</p><p>واندر نسبش، هر چه یقین بود گمانست</p><p>خردش نِگَرش نیست، که خردک نِگَرشنی</p><p>در کار بزرگان همهُ ذُلّست و هوانست</p><p>دینار دهد، نام نکو باز ستاند</p><p>داند که عَلیٰ حال زمانه گذرانست</p><p>مرحاشیهٔ شاه جهان را و حشم را</p><p>هم مال دهنده‌ست و هم مالْ سِتانست</p><p>زیرا که ولایت چو تنی هست و درآن تن</p><p>این حاشیهٔ شاه رَگست و شَرَیانست</p><p>دستورِ طبیبست که بشناسد رگ را</p><p>چون با ضربان باشد و چون بی‌ضربانست</p><p>چون با ضربانست کند قُوّتِ او کم</p><p>ورکم نکند، بیم خُناق از هیجانست</p><p>چون بی‌ضربان باشد، نیرو دهد او را</p><p>ورنه دل مُلکت را بیم یرقانست</p><p>این کارِ وزارت که همی‌رانَد خواجه</p><p>نه کارِ فلان بن فلان بن فلانست</p><p>بود آن همگان را غرض و مصلحت خویش</p><p>این را غرض و مصلحتِ شاه جهانست</p><p>هرگز ندهد خُردمَنِش را برِ خود راه</p><p>کز خردمنش محتشمان را حدثانست</p><p>از پَشَّه، عنا و الم پیلِ بزرگست</p><p>وز مور، فساد بچهٔ شیر ژیانست</p><p>خسرو تنهٔ مُلک بود او دِلهٔ مُلک</p><p>مُلکَت چو قرآن، او چو معانّیِ قرانست</p><p>مُلکَت چو چراگاه و رعیَّت رمه باشد</p><p>جَلّاب بُوَد خسرو و دستورْ شبانست</p><p>لشکر چو سگان رمه و دشمن چون گرگ</p><p>وین کار سگ و گرگ و رمه با رمه‌بانست</p><p>ما را رمه‌بانیست نه زو در رمه آشوب</p><p>نه ایمن ازو گرگ و نه سگ زو به فغانست</p><p>هرگز نکند با ضعفا سخت کمانی</p><p>با آنکه بداندیش بود، سخت کمانست</p><p>تا بر بم و بر زیر نوای گُلِ نوش است</p><p>تا بر گل بَربار خروش ورشانست</p><p>عمر و من او را نه قیاس و نه کران باد</p><p>چون فضل و منش را نه قیاس و نه کرانست</p><p>بادا به بهار اندر چندانکه بهارست</p><p>بادا به خزان اندر چندانکه خزانست</p><h2><a id="poem-14193" href="https://ganjoor.net/manoochehri/divanm/ghaside-ghete/sh14">شمارهٔ ۱۴</a></h2>
<p>می بر کف من نه که طرب را سبب اینست</p><p>آرام من و مونس من روز و شب اینست</p><p>تریاق بزرگست و شفای همه غمها</p><p>نزدیک خردمندان می را لقب اینست</p><p>بی می نتوان کردن شادی و طرب هیچ</p><p>زیرا که بدین گیتی اصل طرب اینست</p><p>معجون مفرح بود این تنگدلان را</p><p>مر بی سلبان را به زمستان سلب اینست</p><p>ای آنکه نخوردستی می گر بچشی زان</p><p>سوگند خوری، گویی: شهد و رطب اینست</p><p>می‌گیر و عطا ورز و نکو گوی و نکو خواه</p><p>اینست کریمی و طریق ادب اینست</p><h2><a id="poem-14194" href="https://ganjoor.net/manoochehri/divanm/ghaside-ghete/sh15">شمارهٔ ۱۵</a></h2>
<p>این قصر خجسته که بنا کرده‌ای امسال</p><p>با غرفهٔ فردوس به فردوس قرینست</p><p>همچون حرمش طالع سعدست و مبارک</p><p>همچون ارمش نقش مهنا و گزینست</p><p>چون قدر تو عالی و چو روی تو گشاده</p><p>چون عهد تو نیکو و چو حلم تو رزینست</p><p>چوبش همه از صندل و از عود قماری</p><p>سنگش همه از گوهر و یاقوت ثمینست</p><p>آبش همه از کوثر و از چشمهٔ حیوان</p><p>خاکش همه از عنبر و کافور عجینست</p><h2><a id="poem-14195" href="https://ganjoor.net/manoochehri/divanm/ghaside-ghete/sh16">شمارهٔ ۱۶ - در وصف نوروز و مدح خواجه ابوالحسن بن حسن</a></h2>
<p>روزی بس خرمست، می‌ گیر از بامداد</p><p>دادِ زمانه بده کایزد دادِ تو داد</p><p>خواسته داری و ساز، بی‌غمی‌ات هست باز</p><p>ایمنی و عزّ و ناز، فرّخی و دین و داد</p><p>نیز چه خواهی دگر؟ خوش بزی و خوش بخور</p><p>اَنْدُهِ فردا مبر، گیتی خواب است و باد</p><p>رفته و فرمودنی، مانده و فرسودنی</p><p>بود همه بودنی، کلک فرو ایستاد</p><p>می‌خور کت بادنوش، بر سمن و پیل‌گوش</p><p>روزِ رش و رام و جوش، روزِ خور و ماه و باد</p><p>آمد نوروز ماه، می خور و می ده پگاه</p><p>هر روز تا شامگاه، هر شب تا بامداد</p><p>بارد دُرِّ خوشاب، از آستینِ سحاب</p><p>وز دمِ حوت آفتاب، روی به بالا نهاد</p><p>برجه تا برجهیم، جام به کف برنهیم</p><p>تن به می‌ اندر دهیم، کاری صعب اوفتاد</p><p>مرغ دل‌انگیز گشت، باد سمن‌بیز گشت</p><p>بلبل شب‌خیز گشت، کبک گلو برگشاد</p><p>بلبل باغی به باغ، دوش نوایی بزد</p><p>خوب‌تر از باربَد، نغزتر از بامشاد</p><p>وقتِ سحرگه چکاو، خوش بزند در تکاو</p><p>ساعتکی گنج‌گاو، ساعتکی گنج‌باد</p><p>رعد تبیره‌زن است، برق کمندافکن است</p><p>وقتِ طرب‌کردن‌ است، می خور کِت نوش باد</p><p>قُوسِ قَزَح، قوس‌وار، عالَم فردوس‌وار</p><p>کبکِ دری کوس‌وار، کرده گلو پر ز باد</p><p>باغ پُر از حِجْلِه شد، راغ پُر از کله شد</p><p>دشت پُر از دِجْلِه شد، کوهِ پُر از مُشْک ساد</p><p>زان میِ عَنّاب‌گون، در قدحِ آبگون</p><p>ساقی، مهتابگون ترکی، حورانژاد</p><p>ای بدل ذویزن، بوالحسن بن الحسن</p><p>فاعِلِ فِعْلِ حَسَن، صاحبِ دو کفِّ راد</p><p>در همه کاری صبور، وز همه عیبی نَفور</p><p>کالبَدِ تو ز نور، کالبَدِ ما ز لاد</p><p>فضل و کَرَم کِردِ توست، جود و سَخا وِرْدِ توست</p><p>دولت شاگردِ توست، گوهر و عقل اوستاد</p><p>ویژه تویی در گُهَر، سَخته تویی در هُنَر</p><p>نکته تویی طُرفه‌تر از نُکَتِ سندباد</p><p>ای عِوَضِ آفتاب، روز و شبان به آب و تاب</p><p>تو به‌مَثَل چون عقاب، حاسدِ ملعونْت خاد</p><p>گفته‌امت مِدْحَتی، خوب‌تر از لُعْبَتی</p><p>سخت نکوحکمتی، چون حکم بن معاذ</p><p>جایزه خواهم یکی، کم بدهی اندکی</p><p>ور ندهی بی‌شکی، ز ایزد خواهم عیاذ</p><p>سیم تو زی من رسید، جامه نیامد پدید</p><p>جام بباید کشید، جامه ببایدْت داد</p><p>هست در آن بس کشی جامه ز تن برکشی</p><p>برفکنی برکشی بنده‌‌ت را بر چکاد</p><p>بنده بنازد بدان، سر بفرازد بدان</p><p>کس نگذارد بدان، چون بچه بایست شاد</p><p>تا طرب و مطرب است، مشرق و تا مغرب است</p><p>تا یمن و یثرب است، آمل و استارباد</p><p>بنشین خورشیدوار، می خور جمشیدوار</p><p>فرخ و امیدوار، چون پسر کی‌قباد</p><h2><a id="poem-14196" href="https://ganjoor.net/manoochehri/divanm/ghaside-ghete/sh17">شمارهٔ ۱۷ - در مدح ابوحرب بختیار</a></h2>
<p>ساقی بیا که امشب ساقی به کار باشد</p><p>زان ده مرا که رنگش چون جلنار باشد</p><p>می ده چهار ساغر، تا خوشگوار باشد</p><p>زیرا که طبع مردم را بر چهار باشد</p><p>همطبع را نبیدش فرزانه‌وار باشد</p><p>تا نه خروش باشد، تا نه خمار باشد</p><p>نی نی دروغ گفتم، این چه شمار باشد</p><p>باری نبید خوردن کم از هزار باشد؟</p><p>باده خوریم روشن، تا روزگار باشد</p><p>خاصه که باده خوردن با بختیار باشد</p><p>خاصه که روز دولت مسعود یار باشد</p><p>خاصه که ماهرویی، اندر کنار باشد</p><p>میراجل که کارش با کارزار باشد</p><p>یا در میان مجلس، یا در شکار باشد</p><p>تا این جهان به جایست، او را وقار باشد</p><p>او با سرور باشد، او با یسار باشد</p><p>لشکرگذار باشد دشمن شکار باشد</p><p>دیناربخش باشد، دیناربار باشد</p><p>هم حقشناس باشد، هم حقگزار باشد</p><p>هم در بدی و نیکی، اسپاسدار باشد</p><p>در کارهای عقبی با کردگار باشد</p><p>در کارهای دنیی با اعتبار باشد</p><p>شکرش عزیز باشد، دینارخوار باشد</p><p>از فخر فخر باشد، از عارعار باشد</p><p>جشن سده امیرا! رسم کبار باشد</p><p>این آین گیومرث و اسفندیار باشد</p><p>زان برفروز کامشب اندر حصار باشد</p><p>او را حصار میرا، مرخ و عفار باشد</p><p>آن آتشی که گویی نخلی ببار باشد</p><p>اصلش ز نور باشد، فرعش ز نار باشد</p><p>چون بنگری به طولش سرو و چنار باشد</p><p>گر سرو را ز گوهر بر سر شعار باشد</p><p>چون بنگری به عرضش، از کوهسار باشد</p><p>ور کوه را ز عنبر در سر خمار باشد</p><p>سرو از عقیق باشد، کوه از عقار باشد</p><p>این مستعیر باشد، آن مستعار باشد</p><p>با احمرار باشد، با اصفرار باشد</p><p>نه احمرار باشد، نه اصفرار باشد</p><p>هم با شعاع باشد، هم با شرار باشد</p><p>زینش لباس باشد، زانش دثار باشد</p><p>چون لاله‌زار باشد، چون مرغزار باشد</p><p>نه لاله‌زار باشد، نه مرغزار باشد</p><p>چمیدن فرازش مانند مار باشد</p><p>رخشیدن شعاعش گویی نضار باشد</p><p>میرجلیل برخور، تا روزگار باشد</p><p>با قند لب نگاری، کز قندهار باشد</p><p>خورشید روی باشد، عنبر عذار باشد</p><p>از پای تا به فرقش رنگ و نگار باشد</p><p>برلحن چنگ و سازی کش زیرزار باشد</p><p>زیرش درست باشد، بم استوار باشد</p><p>دستانهای چنگش سبزهٔ‌بهار باشد</p><p>نوروز کیقبادی و آزادوار باشد</p><p>تا گوش خوبرویان با گوشوار باشد</p><p>تا جنگ و تا تعصب با ذوالفقار باشد</p><p>تا کان و چشمه باشد، تا کوهسار باشد</p><p>تا بوستان و سبزی، تا کامگار باشد</p><p>تا بیقرار گردون اندر مدار باشد</p><p>وندر مدار گردون کس را قرار باشد</p><p>تا سعد و نحس باشد، با اختیار باشد</p><p>چونانکه اختیارش بی‌اضطرار باشد</p><p>ذلش نهفته باشد، عز آشکار باشد</p><p>واندر پناه ایزد، در زینهار باشد</p><h2><a id="poem-14197" href="https://ganjoor.net/manoochehri/divanm/ghaside-ghete/sh18">شمارهٔ ۱۸</a></h2>
<p>به فال نیک و به روز مبارک شنبد</p><p>نبیذگیر و مده روزگار نیک به بد</p><p>به دین موسی امروز خوشترست نبیذ</p><p>بخور موافقتش را نبیذ نو شنبد</p><p>اگر توانی یکشنبد از صبوحی کن</p><p>کجا صبوحی نیکو بود به یکشنبد</p><p>طریق و مذهب عیسی به بادهٔ خوش ناب</p><p>نگاهدار و مزن بخت خویش را به لگد</p><p>به روزگار دوشنبد نبیذ خور به نشاط</p><p>به رسم موبد پیشین و موبدان موبد</p><p>بگیر روز سه‌شنبد به دست بادهٔ ناب</p><p>بخور که خوب بود عیش روز سه شنبد</p><p>چهارشنبه که روز بلاست باده بخور</p><p>به ساتگینی می‌خور به عافیت گذرد</p><p>به پنجشنبه که روز خمار می زدگیست</p><p>چو تلخ باده خوری راحتت فزاید خود</p><p>پس از نماز دگر روزگار آدینه</p><p>نبیذ خور که گناهان عفو کند ایزد</p><h2><a id="poem-14198" href="https://ganjoor.net/manoochehri/divanm/ghaside-ghete/sh19">شمارهٔ ۱۹</a></h2>
<p>جز به چشم عظمت هر که درو در نگرد</p><p>مژه در دیدهٔ او خار مغیلان گردد</p><p>گر نسیم کرمش بر در دوزخ به جهد</p><p>هاویه خوبتر از روضهٔ رضوان گردد</p><p>هنرش هست فراوان گهرش هست نکو</p><p>چون شجر نیک بود میوه فراوان گردد</p><h2><a id="poem-14199" href="https://ganjoor.net/manoochehri/divanm/ghaside-ghete/sh20">شمارهٔ ۲۰ - در وصف بهار و مدح فضل بن محمد حسینی</a></h2>
<p>وقت بهارست و وقت ورد مورد</p><p>گیتی آراسته چو خلد مخلد</p><p>گیتی فرتوت گوژپشت دژم روی</p><p>بنگر تا چون بدیع گشت و مجدد</p><p>برنا دیدم که پیر گردد، هرگز</p><p>پیر ندیدم که تازه گردد و امرد</p><p>نرگس چون دلبریست سرش همه چشم</p><p>سرو چون معشوقه‌ایست تنش همه قد</p><p>لاله تو گویی چو طفلکیست دهن باز</p><p>لبش عقیقین و قعر کامش اسود</p><p>برگ بنفشه به خم، چون پشت درمزن</p><p>نرگس چون عشر در میان مجلد</p><p>سوسن، چون طوطی ز بسد منقار</p><p>باز به منقارش از زبانش عسجد</p><p>نرگس، چون ماه در میان ثریا</p><p>لاله، چو اندر کسوف گوشهٔ فرقد</p><p>شاخ گل از باد کرده گردن چون چنگ</p><p>مرغان بر شاخ گشته نالان از صد</p><p>بلبل بر گل بسان قولسرایان</p><p>پاش به دیبا و خیزرانها در ید</p><p>مرغ چنان بوکلک دهانش به تنگی</p><p>در گلوی او چگونه گنجد معبد</p><p>کبک دری گر نشد مهندس و مساح</p><p>اینهمه آمد شدنش چیست به راود</p><p>نوز گل اندر گلابدان نرسیده</p><p>قطره بر او چیست چون گلاب مصعد</p><p>نوز نبرداشته ست مار سر از خواب</p><p>نرگس، چون گشت چون سلیم مسهد</p><p>ابر چنان مطرد سیاه و بر او برق</p><p>همچو مذهب یکی کتاب مطرد</p><p>فضل محمد که هیچ کس نشناسد</p><p>فضل محمد چنانکه فضل محمد</p><p>صاحب عادات نیک و سید سادات</p><p>قاعدهٔ مکرمات و فایدهٔ حد</p><p>تاش به حوا، ملک خصال، همه‌ام</p><p>تاش به آدم، بزرگوار همه جد</p><p>بار خدایی که جود را و کرم را</p><p>نیست جز او در زمانه منزل ومقصد</p><p>چون علوی و حسینی است ستوده</p><p>دو طرف او، چنان دو حد مهند</p><p>وان هنر بیعدد که هست بدو در</p><p>هست چنان گوهری که هست مسند</p><p>تا نبود روضهٔ مبارک محمود</p><p>عود نروید بر او، نه سنبل و نه ند</p><p>مرد هنرمند، کش نباشد گوهر</p><p>باشد چون منظری قواعد او رد</p><p>مرد گهرمند، کش خرد نبود یار</p><p>باشد چون دیده‌ای که باشد ارمد</p><p>این هنری خواجهٔ جلیل چو دریاست</p><p>با هنر بیشمار و گوهر بیعد</p><p>صاحب مخبر کسی بود که بود باز</p><p>منظر و مخبرش بی‌تغیر و بی کد</p><p>بس کس کو گیرد و نبخشد، هرگز!</p><p>بس کس کو گیرد و ببخشد، سرمد</p><p>خواجه بسان غضنفریست کجاهست</p><p>به ستدن و دادنش دو دست مسعد</p><p>معطی و مالش بدان دهد که نجوید</p><p>وانکه بجوید ازوست مال مبلد</p><p>خواجه دهد سیم و زر چو کوه به طالب</p><p>بسکه عمل هست، قول اوست مبعد</p><p>خواجه چنان ابر باردار مطرناک</p><p>هست به قول و عمل همیشه مجرد</p><p>خواجه چو ابر دمنده‌ایست که جاوید</p><p>هست به رنج دل و به هیئت مفرد</p><p>گر به هنر زیبد و به گوهر، بالش</p><p>او را زیبد چهار بالش و مسند</p><p>هر که ز فرمان او فراز نهد پای</p><p>شوم برافتد، چو برق بر تن ارعد</p><p>هیبتش الماس سخت را بکفاند</p><p>چون بکفاند دو چشم مار زمرد</p><p>در شرر خشم او بسوزد یاقوت</p><p>گرش نسوزد شرار نار موقد</p><p>شاعر و مهتر دلست و زیرک و والا</p><p>رودکی دیگرست و نصربن احمد</p><p>هست طبیب بزرگ و هست منجم</p><p>فلسفی و هندسی و صاحب سودد</p><p>کاتب نیکست و هست نحوی استاد</p><p>صاحب عباد هست و هست مبرد</p><p>فاعل فعل تمام و قول مصدق</p><p>والی عزم درست و رای مسدد</p><p>حکمت او را ز نور باری جنت</p><p>همت او را ز فرق فرقد مرقد</p><p>شرم زمانی ز روی او نشود دور</p><p>گویی کز شرم ساختند ورا خد</p><p>گر برود رود نیل بر در قدرش</p><p>از هنرش جزر گیرد، از کرمش مد</p><p>باسش، چون نسج عنکبوت کند روی</p><p>جوشن خر پشته را و درع مزرد</p><p>هر که قیاسش کند به آصف و حاتم</p><p>واجب گردد بر او ز روی خرد حد</p><p>شیر، نخواهد به پیش او در، زنجیر</p><p>باز، نخواهد به پیش او در، مرود</p><p>جام، نخواهد به کف او در، مطرب</p><p>اسب، نخواهد به زیر او در، مقود</p><p>تا گل خیری بود چو روی معصفر</p><p>تا تن سنبل بود چو زلف مجعد</p><p>تا بچرد رنگ در میانهٔ کهسار</p><p>تا بچمد گور در میانهٔ فدفد</p><p>باش همیشه ندیم بخت مساعد</p><p>باش همیشه قرین ملک مؤبد</p><p>لبت به می، کف به جام و گوش به بربط</p><p>دلت قوی، تن جوان و روی مورد</p><h2><a id="poem-14200" href="https://ganjoor.net/manoochehri/divanm/ghaside-ghete/sh21">شمارهٔ ۲۱ - در مدح خواجه احمد وزیر سلطان مسعود غزنوی</a></h2>
<p>ابر آذاری چمن‌ها را پر از حورا کند</p><p>باغ پر گلبن کند، گلبن پر از دیبا کند</p><p>گوهر حمرا کند از لؤلؤ بیضای خویش</p><p>گوهر حمرا کسی از لؤلؤ بیضا کند</p><p>کوه چون تبت کند چون سایه بر کوه افکند</p><p>باغ چون صنعا کند چون روی زی صحرا کند</p><p>نالهٔ بلبل سحرگاهان و باد مشکبوی</p><p>مردم سرمست را کالیوه و شیدا کند</p><p>گاه آن آمد که عاشق برزند لختی نفس</p><p>روز آن آمد که تائب رای زی صهبا کند</p><p>من دژم گردم که با من دل دوتا کرده‌ست دوست</p><p>خرم او باشد که با او دوست دل یکتا کند</p><p>هر زمان جوری کند بر من به نو معشوق من</p><p>راضیم راضی به هرچ آن لاله‌رخ با ما کند</p><p>گر رخ من زرد کرد از عاشقی گو زرد کن</p><p>زعفران قیمت فزون از لالهٔ حمرا کند</p><p>ور همی‌چفته کند قد مرا گو چفته کن</p><p>چفته باید چنگ تا در چنگ ترک آوا کند</p><p>ور همی آتش فروزد در دل من، گو فروز</p><p>شمع را چون برفروزی روشنی پیدا کند</p><p>ور ز دیده آب بارد بر رخ من گو ببار</p><p>نوبهاران آب باران باغ را زیبا کند</p><p>ور فکنده‌ست او مرا در ذل غربت گو فکن</p><p>غربت اندر خدمت خواجه مرا والا کند</p><p>آفتاب ملکت سلطان که دست جود او</p><p>خواهد او را کز میان خلق بیهمتا کند</p><p>بوی خلقش خاک را چون عنبر اشهب کند</p><p>رنگ رویش، مشک را چون لولوی لالا کند</p><p>روز بزم از بخش مال و روز رزم از نعل خنگ</p><p>روی دریا کوه و روی کوه چون دریا کند</p><p>چشم حورا چون شود شوریده رضوان بهشت</p><p>خاک پایش توتیای دیدهٔ حورا کند</p><p>نور رایش تیره شب را روز نورانی کند</p><p>دود خشمش روز روشن را شب یلدا کند</p><p>حاسد ملعون چرا خرم دل و شادان شود</p><p>گر زمانی بخت خواجه تندی و صفرا کند</p><p>تندی و صفرای بخت خواجه یک ساعت بود</p><p>ساعتی دیگر، به صلح و آشتی مبدا کند</p><p>همچو معشوقی که سالی با تو همزانو شود</p><p>ناز را، وقت عتابی در میان پیدا کند</p><p>دولت مسعود خواجه گاهگاهی سرکشد</p><p>تا نگویی خواجهٔ فرخنده از عمدا کند</p><p>تا بداند خواجه کش دشمن کدام و دوست کیست</p><p>در سرای این و آن نیکوتر استقصا کند</p><p>با چنین کم دشمنان کی خواجه آغازد به جنگ</p><p>اژدها را حرب ننگ آید که با حربا کند</p><p>دشمنش اندیشه تنها کرد و برگردن فتاد</p><p>اوفتد بر گردن آن کاندیشهٔ تنها کند</p><p>هر که او دارد شمار خانه با بازار راست</p><p>چون به بازار اندر آید خویشتن رسوا کند</p><p>ابله آن گرگی که او نخجیر با شیران کند</p><p>احمق آن صعوه که او پرواز با عنقا کند</p><p>نه هر آنکو مال دارد، میل زی ملکت کند</p><p>نه هر آنکو تیغ دارد، قصد زی هیجا کند</p><p>دشمنش را گو: شراب جهل چون خوردی تو دوش</p><p>صابری کن، کاین خمار جهل تو «فردا کند»</p><p>با بزرگی از بزرگان جهان پهلوزدی</p><p>ابله آنکس کو به خواری جنگ با خارا کند</p><p>پر پروانه بسوزد با درخشنده چراغ</p><p>چون چخیدن با چراغ روشن زهرا کند</p><p>مرغک خطاف را عنبر بماند در گلو</p><p>چون به خوردن قصد سوی عنبر شهبا کند</p><p>خواجه بر تو کرد خواری آن سلیم و سهل بود</p><p>خوار آن خواری که برتو زین سپس غوغاکند</p><p>هر که او مجروح گردد یکره از نیش پلنگ</p><p>موش گرد آید بر او، تا کار نازیبا کند</p><p>ای خداوندی که بوی کیمیای خلق تو</p><p>کوه خارا را همی چون عنبر سارا کند</p><p>تا همی باد بهاری باغ را رنگین کند</p><p>تا همی ابر بهاری راغ را برنا کند</p><p>قدر تو بیشی کند، کردار تو پیشی کند</p><p>بخت تو خویشی کند، گفتار تو بالا کند</p><h2><a id="poem-14201" href="https://ganjoor.net/manoochehri/divanm/ghaside-ghete/sh22">شمارهٔ ۲۲ - در مدح سلطان مسعود غزنوی</a></h2>
<p>دلم ای دوست تو دانی که هوای توکند</p><p>لب من خدمت خاک کف پای تو کند</p><p>تا زیم، جهد کنم من که هوای تو کنم</p><p>بخورد بر ز تو آنکس که هوای تو کند</p><p>شیفته کرد مرا عشق و ولای تو چنین</p><p>شایدم هر چه به من عشق و ولای تو کند</p><p>نکنم با تو جفا، ور تو جفا قصد کنی</p><p>نگذارم که کسی قصد جفای تو کند</p><p>تن من جمله پس دل رود و دل پس تو</p><p>تن هوای دل و دل جمله هوای تو کند</p><p>زهره شاگردی آن شانه و زلف تو کند</p><p>مشتری بندگی بند قبای تو کند</p><p>رایگان مشکفروشی نکند هیچ کسی</p><p>ور کند هیچ کسی، زلف دوتای تو کند</p><p>بابلی کرد نتاند به دل مرده دلان</p><p>آن که آن زلف خم غالیه سای تو کند</p><p>چه دعا کردی جانا، که چنین خوب شدی</p><p>تا چو تو، چاکر تو نیز دعای تو کند</p><p>از لطیفی که تویی ای بت و از شیرینی</p><p>ملک مشرق بیمست که رای تو کند</p><p>میرمسعود که هرچ آن تو ازو یاد کنی</p><p>طالع سعد، همه سعد عطای تو کند</p><p>به همه کار تویی راهنمای تن خویش</p><p>خسروی تو دل تو راهنمای تو کند</p><p>با شرف ملکت را سیرت خوب تو کند</p><p>با بها دولت را فر و بهای تو کند</p><p>به یکی زخم شکسته سر هفتاد سوار</p><p>گرز هشتاد من قلعه گشای تو کند</p><p>جگر بیست مبارز ستدن روز مصاف</p><p>نیزهٔ بیست رش دستگرای تو کند</p><p>کاروان ظفر و قافلهٔ فتح و مراد</p><p>کاروانگاه به صحرای رجای تو کند</p><p>نرود هیچ خطا بر دل و اندیشه تو</p><p>کز خطا دور ترا ذهن و ذکای تو کند</p><p>آن خدایی که کند حکم قضای بد و نیک</p><p>جز به نیکی نکند، هر چه قضای تو کند</p><p>سنگ باران عنا بارد بر فرق کسی</p><p>که دل او نیت و قصد عنای تو کند</p><p>ملک روم به مصر آمد و خواهد که کنون</p><p>خدمت وشغل غلامان سرای تو کند</p><p>این جهان کرد برای تو خداوند جهان</p><p>وان جهان، من به یقینم که برای تو کند</p><p>همه عدلست و همه حکمت و انصاف تمام</p><p>هر چه از فضل و کرم، با تو خدای تو کند</p><p>بیش ازین نیز به جای تو لطف خواهد کرد</p><p>از لطف آنچه کند با تو سزای تو کند</p><p>نعمت عاجل و آجل به تو داد از ملکان</p><p>زانکه ضایع نشود، هر چه به جای تو کند</p><p>نتواند که جزای تو کند خلق به خیر</p><p>ملک العرش تواند که جزای تو کند</p><p>من رهی، تا بزیم، مدح و ثنای تو کنم</p><p>شرف آن را بفزاید که ثنای تو کند</p><p>شادمانه بزی ای میر، که گردنده فلک</p><p>این جهان زیر نگین خلفای تو کند</p><p>ملک العرش، چوبرخیزی هر روز، ثنای</p><p>همه برجان و تن و عمر و بقای تو کند</p><h2><a id="poem-14202" href="https://ganjoor.net/manoochehri/divanm/ghaside-ghete/sh23">شمارهٔ ۲۳ - در وصف نوروز و مدح خواجه احمدبن عبدالصمد وزیر</a></h2>
<p>نوروز روز خرمی بیعدد بود</p><p>روز طواف ساقی خورشید خد بود</p><p>مجلس به باغ باید بردن، که باغ را</p><p>مفرش کنون ز گوهر و مسند زند بود</p><p>آن برگهای شاسپرم بین و شاخ او</p><p>چون صدهزار همزه که بر طرف مد بود</p><p>نرگس بسان حلقهٔ زنجیر زر نگر</p><p>کاندر میان حلقهٔ زرین وتد بود</p><p>اندر میان لاله، دلی هست عنبرین</p><p>دل عنبرین بود، چو عقیقین جسد بود</p><p>آن خاک هست والد و گل باشدش ولد</p><p>بس رشد والدی که لطیفش ولد بود</p><p>ابر گهرفشان را هر روز بیست بار</p><p>خندیدن و گریستن و جزر و مد بود</p><p>خورشید چون نبرده حبیبی که باحبیب</p><p>گاهیش وصل و صلح و گهی جنگ و صد بود</p><p>چشم خجسته را مژه زرد و میان سیاه</p><p>پرده زبرجدین و عقیقین رمد بود</p><p>سنبل بسان زلفی با پیچ و با عقد</p><p>زلف آن نکو بود که به پیچ و عقد بود</p><p>بادام چون شیانی بارد به روز باد</p><p>چون دست راد احمد عبدالصمد بود</p><h2><a id="poem-14203" href="https://ganjoor.net/manoochehri/divanm/ghaside-ghete/sh24">شمارهٔ ۲۴</a></h2>
<p>آمد ای سید احرار! شب جشن سده</p><p>شب جشن سده را حرمت، بسیار بود</p><p>برفروز آتش برزین که درین فصل شتا</p><p>آذر برزین پیغمبر آذار بود</p><p>آتشی باید چونانکه فراز علمش</p><p>برتر از دایرهٔ گنبد دوار بود</p><p>چون ز گردون بر ازین سلسلهٔ زر اندود</p><p>قرص خورشید، فرو خفته، نگونسار بود</p><p>آتش و دود چو دنبال یکی طاووسی</p><p>که بر اندوده به طرف دم او قار بود</p><p>وان شرر گویی طاووس به گرد دم خویش</p><p>لؤلؤ خرد فتالیده به منقار بود</p><p>چون یکی خیمهٔ مرجان ز برش نافهٔ مشک</p><p>که سمنبرگ بر آن نافهٔ عطار بود</p><p>یا چو زرین شجری در شده اطراف شجر</p><p>که بر او بر ثمر از لؤلؤ شهوار بود</p><p>باغبان این شجر از جای بجنباند سخت</p><p>تا فرو بارد باری که براشجار بود</p><p>می خور ای سید احرار، شب جشن سده</p><p>باده خوردن بلی از عادت احرار بود</p><p>زان می ناب، که تا داری در دست و چراغ</p><p>باز دانستنشان از هم دشوار بود</p><p>هرکه را کیسه گران ، سخت گرانمایه بود</p><p>هرکه را کیسه سبک ، سخت سبکسار بود</p><p>من بر خواجه روم تا دهدم سیم بسی</p><p>تا مرا نیز به نزدیک تو مقدار بود</p><p>هست جبار ولیکن متواضع گه جود</p><p>متواضع که شنیده‌ست که جبار بود</p><p>طالب شعر و جوانمردترین همه خلق</p><p>آن جوانمردست کو طالب اشعار بود</p><h2><a id="poem-14204" href="https://ganjoor.net/manoochehri/divanm/ghaside-ghete/sh25">شمارهٔ ۲۵ - در وصف بهار و مدح خواجه طاهر</a></h2>
<p>باد نوروزی همی در بوستان سامر شود</p><p>تا به سحرش دیدهٔ هر گلبنی ناظر شود</p><p>گل که شب ساهر شود پژمرده گردد بامداد</p><p>وین گل پژمرده چون ساهر شود زاهر شود</p><p>ابر هزمان پیش روی آسمان بندد نقاب</p><p>آسمان بر رغم او در بوستان ظاهر شود</p><p>زردگل بیمار گردد، فاخته بیمار پرس</p><p>یاسمین ابدال گردد خردما زائر شود</p><p>آستین نسترن پر بیضهٔ عنبر شود</p><p>دامن بادام‌بن پر لل فاخر شود</p><p>مرغ بی بربط، به بربط ساختن دانا شود</p><p>آهو اندر دشت چون معشوقگان شاطر شود</p><p>بلبل شیرین زبان بر جوزبن راوی شود</p><p>زندباف زندخوان بر بیدبن شاعر شود</p><p>کبک رقاصی کند، سرخاب غواصی کند</p><p>این بدین معروف گردد، آن بدان شاهر شود</p><p>باد همچون دزد گردد هر طرف دیباربای</p><p>بوستان آراسته چون کلبهٔ تاجر شود</p><p>هر زمان دزد اندر افتد کلبه را غارت کند</p><p>مرغ چون بازاریان بر کار ناصابر شود</p><p>نوبهاران مفرش صدرنگ پوشد تا مگر</p><p>دوستی از دوستان خواجهٔ طاهر شود</p><p>اختیار اول سلطان که از گیهان منش</p><p>اختیار ذوالجلال اول و آخر شود</p><p>بر هوای خویشتن قاهر شد و بهتر کسی</p><p>او بود کو بر هوای خویشتن قاهر شود</p><p>نیست جابر بر کس و بر خویشتن، و آنکس که او</p><p>بر کسی جابر بود، بر خویشتن جابر شود</p><p>پیش او هم مکرمت هم محمدت حاصل شده‌ست</p><p>هادم بخل او بود کو جود را عامر شود</p><p>نفس او پاکیزه است و خلق او پاکیزه‌تر</p><p>نفس تن چون خلق تن طاهر شود طاهر شود</p><p>قدرتش بر خشم سخت خویش می‌بینم روان</p><p>مرد باید، کو به خشم سخت بر قادر شود</p><p>همتش آنست تا غالب شود بر دشمنان</p><p>راست چون بر دشمنان غالب شود غافر شود</p><p>ای قوی رای و قوی خاطر، مرا معلوم نیست</p><p>هیچ کس چون تو، قوی رای و قوی خاطر شود</p><p>نعمت بسیار داری، شکر از آن بسیارتر</p><p>نعمت افزونتر شود آن را که او شاکر شود</p><p>عقل و دین آمرت گشت و گشت مامورت هوی</p><p>عقل و دین مامور گردد، چون هوی آمر شود</p><p>از صیانت، هیچ با فاجر نیامیزی به هم</p><p>هر که با فاجر نشیند، همچنان فاجر شود</p><p>دولت ضایر به گاه صلح تو نافع شود</p><p>دولت نافع به گاه خشم تو ضایر شود</p><p>کهتر اندر خدمتت والاتر از مهتر شود</p><p>شاعر اندر مدحتت والاتر از شاعر شود</p><p>تا موحد را دل اندر معرفت روشن شود</p><p>تا منجم‌را دو چشم اندر فلک ناظر شود</p><p>طالع مسعود پیش بخت تو طالع شود</p><p>طایر میمون فراز تخت تو طایر شود</p><h2><a id="poem-14205" href="https://ganjoor.net/manoochehri/divanm/ghaside-ghete/sh26">شمارهٔ ۲۶ - در مدح سلطان مسعود غزنوی</a></h2>
<p>صنما بی تو دلم هیچ شکیبا نشود</p><p>و گر امروز شکیبا شد فردا نشود</p><p>یکدل و یکتا خواهم که بوی جمله مرا</p><p>و آنکه او چون تو بود، یکدل و یکتا نشود</p><p>تجربت کردم و دانا شدم از کار تومن</p><p>تا مجرب نشود مردم، دانا نشود</p><p>ناز چندان کن بر من که کنی صحبت من</p><p>تا مگر صحبت دیرینه معادا نشود</p><p>نکشم ناز ترا و ندهم دل به تو هم</p><p>تا مرا دوستی و مهر تو پیدا نشود</p><p>گویی از دو لب من بوسه تقاضا چه کنی</p><p>وام‌خواهی نبود کو به تقاضا نشود</p><p>به مدارا دل تو نرم کنم و آخر کار</p><p>به درم نرم کنم، گر به مدارا نشود</p><p>و گر این عاشق نومید شود از در تو</p><p>از در خسرو شاهنشه دنیا نشود</p><p>دادگر شاهی کز دانش و دریافتگی</p><p>سخنی بر دلش از ملک معما نشود</p><p>گشته یک نیمه جهان او را وز همت خویش</p><p>نپسندد که بر آن نیمه توانا نشود</p><p>مشرق او را شد و مغرب مر او را شده گیر</p><p>هرکرا شرق بود، غرب جز او را نشود</p><p>عجب از قیصرم آید، که بدان ساده دلیست</p><p>کو ز مسعود براندیشد و شیدا نشود</p><p>ملکت قیصر و فغفور تماشاگه اوست</p><p>ظن بری هرگز روزی به تماشا نشود؟</p><p>دولت آنها، فرتوت شد و کار کشفت</p><p>هر که فرتوت شود هرگز برنا نشود</p><p>دولت تازه ملک دارد، امروزین روز</p><p>دولتی کز عقب آدم و حوا نشود</p><p>به که رو آرد دولت، که بر او نرود؟</p><p>به کجا یازد جیحون، که به دریا نشود؟</p><p>مردمان قصه فرستند ز صنعا بر او</p><p>گر دگر سال وکیلش سوی صنعا نشود</p><p>کرد هیجا و فراوان ملک و ملک گرفت</p><p>زین سبب شاید اگر هیچ به هیجا نشود</p><p>پس اعدا به شبیخون برود دولت شاه</p><p>گر زمانی به طلب او سوی اعدا نشود</p><p>هر چه‌اند این ملکان بنده و مولای ویند</p><p>هیچ مولا به تن خود سوی مولا نشود</p><p>زین فزون از ملکان نیز نباشد ملکی</p><p>هر که مولای کسی باشد، مولا نشود</p><p>ملکان رسوا گردند کجا او برسد</p><p>ملک او باید کو هرگز رسوا نشود</p><p>تا نباشد ملکی چون او، وین خود نبود</p><p>به طلب کردن او میر همانا نشود</p><p>خبر فتح برآمد خبر نصرت تو</p><p>جز ملک را ظفر و فتح مهنا نشود</p><p>آب کار عدو افتاد ز بالا به نشیب</p><p>هیچ آبی ز نشیبی سوی بالا نشود</p><p>کار شه به شود و کار عدو به نشود</p><p>نشود خرما خار و خار خرما نشود</p><p>خانه از موش تهی کی شود و باغ ز مار</p><p>مملکت از عدوی خرد مصفا نشود</p><p>مار تا پنهان باشد نتوان کشت او را</p><p>نتوان کشت عدو تا آشکارا نشود</p><p>درد یکساعت اندر تنشان و سرشان</p><p>راحتی شد متواتر که ز اعضا نشود</p><p>تیر را تا نتراشی نشود راست همی</p><p>سرو را تا که نپیرایی والا نشود</p><p>از سر شاسپرم تا نکنی لختی کم</p><p>ندهد رونق و بالنده و بویا نشود</p><p>شمع تاری شده را تا نبری اطرافش</p><p>بر نیفروزد و چون زهرهٔ زهرا نشود</p><p>این نشاطیست که از دلها غایب نشود</p><p>وین جمالیست که از تنها، تنها نشود</p><p>این نگارستان، وین مجلس آراسته را</p><p>صورت از چشم دل و چشم سر ما نشود</p><p>این سماع خوش و این نالهٔ زیر وبم را</p><p>نغمه از گوش دل و گوش هویدا نشود</p><p>تا همی خاک زمین بیضهٔ عنبر نشود</p><p>تا همی سنگ زمین لؤلؤ لالا نشود</p><p>جام صهبا گیر از دست بت غالیه موی</p><p>دست تو خوب نباشد که به صهبا نشود</p><p>تا می ناب ننوشی نبود راحت جان</p><p>تا نبافند بریشم خز و دیبا نشود</p><p>ملکا بر بخور و کامروایی می‌کن</p><p>هرگز این مملکت و دولت، یغما نشود</p><h2><a id="poem-14206" href="https://ganjoor.net/manoochehri/divanm/ghaside-ghete/sh27">شمارهٔ ۲۷ - در مدح سلطان مسعود غزنوی</a></h2>
<p>ابر آذاری برآمد از کران کوهسار</p><p>باد فروردین بجنبید از میان مرغزار</p><p>این یکی گل برد سوی کوهسار از مرغزار</p><p>وان گلاب آورد سوی مرغزار از کوهسار</p><p>خاک پنداری به ماه و مشتری آبستنست</p><p>مرغ پنداری که هست اندرگلستان شیرخوار</p><p>این یکی گویا چرا شد، نارسیده، چو مسیح!</p><p>وان یکی بی شوی، چون مریم، چرا برداشت بار</p><p>ابر دیبادوز، دیبا دوزد اندر بوستان</p><p>باد عنبرسوز، عنبرسوزد اندر لاله‌زار</p><p>این یکی سوزد، ندارد آتش ومجمر به پیش</p><p>وان یکی دوزد، ندارد رشته و سوزن به کار</p><p>نافهٔ مشکست هرچ آن بنگری در بوستان</p><p>دانهٔ درست هرچ آن بنگری در جویبار</p><p>این یکی دری که دارد بوی مشک تبتی</p><p>وان دگر مشکی که دارد رنگ در شاهوار</p><p>چنگ بازانست گویی شاخک شاهسپرم</p><p>پای بطانست گویی برگ بر شاخ چنار</p><p>این به رنگ سبز کرده پایها را سبزفام</p><p>وان به مشک ناب کرده چنگها را مشکبار</p><p>ژالهٔ باران، زده بر لالهٔ نعمان نقط</p><p>لالهٔ نعمان شده از ژالهٔ باران نگار</p><p>این چنین ناری کجاباشد، به زیر نارآب</p><p>وان چنان آبی کجا باشد، به زیر آب نار</p><p>بیخته برگ سمن بر عارضین شنبلید</p><p>ریخته برگ بنفشه بر رخان جلنار</p><p>این چو روی سرخ گشته از سر دندان کبود</p><p>وان چو روی زرد گشته به روی از مژگان نثار</p><p>سوسن آزاد و شاخ نرگس بیمار جفت</p><p>نرگس خوشبوی و شاخ سوسن آزاد یار</p><p>این، چنان زرین نمکدان بربلورین مائده</p><p>وان، چنانچون در غلاف زر سیمین گوشخار</p><p>صلصل باغی به باغ اندر همی‌گرید به درد</p><p>بلبل راغی به راغ اندر همی‌نالد به زار</p><p>این، زند بر چنگهای سغدیان پالیزبان</p><p>وان، زند بر نایهای لوریان آزادوار</p><p>زردگل بینی، نهاده روی را بر نسترن</p><p>نسترن بینی، گرفته زردگل را درکنار</p><p>این چو زرین چشم بر وی بسته سیمین چشمبند</p><p>وان چو سیمین گوش اندر گوش زرین گوشوار</p><p>ابربینی فوج فوج اندر هوا در تاختن</p><p>آب بینی موج موج اندر میان رودبار</p><p>این، چو روز بار لشکر پیش میر میرزاد</p><p>وان، چو روز عرض پیلان پیش شاه شهریار</p><p>خسرو عادل که هست آموزگارش جبرئیل</p><p>کرده رب العامینش اختیار و بختیار</p><p>این نکردش اختیار الا به حق و راستی</p><p>وان نبودش جز به خیر و جز به عدل آموزگار</p><p>دولت سعدش ببوسد هر زمانی آستین</p><p>طالع میمونش باشد هر زمانی خواستار</p><p>این دهد مژده به عزی بیحساب و بیعدد</p><p>وان کند عهده به ملکی بیکران و بیشمار</p><p>چون زند بر مهرهٔ شیران دبوس شصت من</p><p>چون زند بر گردن گردان عمود گاوسار</p><p>این کند بر دوش گردان گردن گردان چو گرد</p><p>وان کند بر پشت شیران مهرهٔ شیران شیار</p><p>آهنین رمحش چو آید بر دل پولاد پوش</p><p>نه منی تیغش چو آید بر سر خنجر گذار</p><p>این بدرد ترگ رویین را، چو هیزم را تبر</p><p>وان شود در سینهٔ جنگی، چو در سوراخ مار</p><p>هر زمان حملش فرستد پادشاه قیروان</p><p>هر نفس باجش فرستد، شهریار قندهار</p><p>این، همی‌گوید که دارم ملکت از توعاریت</p><p>وان، همی‌گوید که دارم دولت از تو مستعار</p><p>اختیار دست او، جودست جود بی‌ریا</p><p>اعتقاد رای او، عین است عین بی‌عیار</p><p>این نکرد الا به توفیق ازل این اعتقاد</p><p>وان نکرد الا به تایید ابد آن اختیار</p><p>رایت منصور او را، فتح باشد پیشرو</p><p>طالع مسعود او را، بخت باشد پیشکار</p><p>این مراد عاجلش حاصل کند، بی‌اجتهاد</p><p>وان، هوای آجلش حاصل کند، بی‌انتظار</p><p>تا ملک را در حجاب آسمان باشد سکون</p><p>تا فلک را در غبار آسمان باشد مدار</p><p>این، کمال ملک او جوید به سعد از اختران</p><p>وان دوام عمر او خواهد به خیر از کردگار</p><p>دست او خالی نخواهد ماند سالی هفتصد</p><p>پای او خالی نخواهد ماند ماهی صدهزار</p><p>این ز عالی گاه و عالی مسند و عالی رکاب</p><p>وان ز مشکین جعد و مشکین باده و مشکین عذار</p>
</body></html>