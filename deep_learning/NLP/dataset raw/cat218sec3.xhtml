<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید و قطعات - بخش ۳</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-14226" href="https://ganjoor.net/manoochehri/divanm/ghaside-ghete/sh47">شمارهٔ ۴۷</a></h2>
<p>ای بت زنجیر جعد، ای آفتاب نیکوان</p><p>طلعت خورشید داری، قامت فردوسیان</p><p>نافرید ایزد زخوبان جهان چون تو کسی</p><p>دلربا و دلفریب و دلنواز و دلستان</p><p>گرت خوانم ماه، ماهی، ورت خوانم سرو،سرو</p><p>گرت خوانم حور، حوری، ورت خوانم جان، چو جان</p><p>مشک جعد و مشک خط و مشک ناف و مشکبوی</p><p>خوش سماع و خوش سرود و خوش کنار و خوش زبان</p><p>روت از گل درج دارد، درجت از عنبر طراز</p><p>مشکت از مه نافه دارد، ماهت از مشک آسمان</p><p>هم بت زنجیر جعدی، هم بت زنجیر زلف</p><p>هم بت لاله جبینی، هم بت لاله رخان</p><p>ای روان و جان من دایم ز تو با خرمی</p><p>ای سرا و باغ من دایم ز تو چون بوستان</p><h2><a id="poem-14227" href="https://ganjoor.net/manoochehri/divanm/ghaside-ghete/sh48">شمارهٔ ۴۸ - در مدح منوچهربن قابوس</a></h2>
<p>برآمد ز کوه ابر مازندران</p><p>چو مار شکنجی و ماز اندر آن</p><p>بسان یکی زنگی حامله</p><p>شکم کرده هنگام زادن گران</p><p>همی‌زاد این دختر بر سپید</p><p>پسر همچو فرتوت پنبه سران</p><p>جز این ابر و جز مادر زال زر</p><p>نزادند چونین پسر مادران</p><p>همی‌آمدند از هوا خرد خرد</p><p>به نور سپید اندر، آن دختران</p><p>نشستند زاغان به بالینشان</p><p>چنان دایگان سیه معجران</p><p>تو گویی به باغ اندرون روز برف</p><p>صف ناربون و صف عرعران</p><p>بسی خواهرانند بر راه رز</p><p>سیه موزگان و سمن چادران</p><p>بپوشیده در زیر چادر همه</p><p>ستبرق ز بالای سر تا به ران</p><p>ز زاغان بر نوژ گویی که هست</p><p>کلاه سیه بر سر خواهران</p><p>چنان کارگاه سمرقند گشت</p><p>زمین از در بلخ تا خاوران</p><p>در و بام و دیوار آن کارگاه</p><p>چنان زنگیان کاغذگران</p><p>مر این زنگیان را چه کار اوفتاد</p><p>که کاغذ گرانند و کاغذ خوران</p><p>نخوردند کاغذ ازین بیشتر</p><p>نه کاغذ فروشان، نه کاغذ خران</p><p>شود کاغذ تازه و تر، خشک</p><p>چو خورشید لختی بتابد بر آن</p><p>ولیکن شود تری این فزون</p><p>چو تابند بیش اندر آن نیران</p><p>شده آبگیران فسرده ز یخ</p><p>چنان کوس رویین اسکندران</p><p>چو سندان آهنگران گشته یخ</p><p>چو آهنگران ابر مازندران</p><p>برآید به زیر آن تگرگ از هوا</p><p>چنان پتک پولاد آهنگران</p><p>چه بهتر ز خرگاه و طارم کنون</p><p>به خرگاه و طارم درون آذران</p><p>فرو برده مستان سر از بیهشی</p><p>برآورده آواز خنیاگران</p><p>به جوش اندرون دیگ بهمنجنه</p><p>به گوش اندرون بهمن و قیصران</p><p>سر بابزن در سر و ران مرغ</p><p>بن بابزن در کف دلبران</p><p>کباب از تنوره در آویخته</p><p>چو خونین ورقهای جوشنوران</p><p>خداوند ما گشته مست و خراب</p><p>گرفته دو بازوی او چاکران</p><p>یکی نامداری که با نام وی</p><p>شدستند بینام نام‌آوران</p><p>به عمری چنان گوهر پاک او</p><p>نیاید یکی گوهر از گوهران</p><p>بداده‌ست داد از تن خویشتن</p><p>چو نیکو دلان و نکو محضران</p><p>کسی کو دهد از تن خویش داد</p><p>نبایدش رفتن بر داوران</p><p>مرا با ثناهای او نیست تاب</p><p>کرایی پیاده منم با خران</p><p>ترا گویم ای سید مشرقین</p><p>که مردم مرانند و تو نامران</p><p>در آمد ترا روز بهمنجنه</p><p>به فیروزی این روز را بگذران</p><p>می زعفری خور ز دست بتی</p><p>که گویی قضیبی‌ست از خیزران</p><p>می زعفرانی که چون خوردیش</p><p>رود سوی دل راست چون زعفران</p><p>نه با رنگ او بایدت رنگ گل</p><p>نه با بوی او نرگس و ضیمران</p><p>ز رامشگران رامشی کن طلب</p><p>که رامش بود نزد رامشگران</p><p>بزی همچنین سالیان دراز</p><p>دنان و دمان و چمان و چران</p><p>دو گوشت همیشه سوی گنجگاو</p><p>دو چشمت همیشه سوی دلبران</p><h2><a id="poem-14228" href="https://ganjoor.net/manoochehri/divanm/ghaside-ghete/sh49">شمارهٔ ۴۹ - در وصف شراب فرماید</a></h2>
<p>ای باده! فدای تو همه جان و تن من</p><p>کز بیخ بکندی ز دل من حزن من</p><p>خوبست مرا کار به هر جا که تو باشی</p><p>بیداری من با تو خوشست و وسن من</p><p>با تست همه انس دل و کام حیاتم</p><p>با تست همه عیش تن و زیستن من</p><p>هر جایگهی کآنجا آمد شدن تست</p><p>آنجا همه گه باشد آمد شدن من</p><p>وانجا که تو بودستی ایام گذشته</p><p>آنجاست همه ربع و طلول و دمن من</p><p>ای باده خدایت به من ارزانی دارد</p><p>کز تست همه راحت روح و بدن من</p><p>یا در خم من بادی یا در قدح من</p><p>یا در کف من بادی، یا در دهن من</p><p>بوی خوش تو باد همه ساله بخورم</p><p>رنگ رخ تو بادا بر پیرهن من</p><p>آزاده رفیقان منا من چو بمیرم</p><p>از سرخترین باده بشویید تن من</p><p>از دانهٔ انگور بسازید حنوطم</p><p>وز برگ رز سبز ردا و کفن من</p><p>در سایهٔ رز اندر، گوری بکنیدم</p><p>تا نیکترین جایی باشد وطن من</p><p>گر روز قیامت برد ایزد به بهشتم</p><p>جوی می پر خواهم از ذوالمنن من</p><h2><a id="poem-14229" href="https://ganjoor.net/manoochehri/divanm/ghaside-ghete/sh50">شمارهٔ ۵۰ - در لغز شمع و مدح حکیم عنصری</a></h2>
<p>ای نهاده بر میان فرق جان خویشتن</p><p>جسم ما زنده به جان و جان تو زنده به تن</p><p>هر زمان روح تو لختی از بدن کمتر کند</p><p>گویی اندر روح تو مضمر همی‌گردد بدن</p><p>گر نیی کوکب، چرا پیدا نگردی جز به شب</p><p>ور نیی عاشق، چرا گریی همی بر خویشتن</p><p>کوکبی آری ولیکن آسمان تست موم</p><p>عاشقی آری، ولیکن هست معشوقت لگن</p><p>پیرهن در زیر تن‌پوشی و پوشد هر کسی</p><p>پیرهن بر تن، تو تن پوشی همی بر پیرهن</p><p>چون بمیری آتش اندر تو رسد زنده شوی</p><p>چون شوی بیمار، بهتر گردی از گردن زدن</p><p>تا همی‌خندی، همی‌گریی و این بس نادر است</p><p>هم تو معشوقی و عاشق، هم بتی و هم شمن</p><p>بشکفی بی نوبهار و پژمری بی‌مهرگان</p><p>بگریی بی‌دیدگان و باز خندی بی‌دهن</p><p>تو مرا مانی و من هم مر ترا مانم همی</p><p>دشمن خویشیم هر دو دوستدار انجمن</p><p>خویشتن سوزیم هر دو، بر مراد دوستان</p><p>دوستان در راحتند از ما و ما اندر حزن</p><p>هر دو گریانیم و هر دو زرد و هر دو در گداز</p><p>هر دو سوزانیم و هر دو فرد و هر دو ممتحن</p><p>آنچه من در دل نهادم، بر سرت بینم همی</p><p>وانچه تو بر سر نهادی در دلم دارد وطن</p><p>اشک تو چون در که بگدازی و بر ریزی به زر</p><p>اشک من چون ریخته بر زر همی برگ سمن</p><p>روی تو چون شنبلید نوشکفته بامداد</p><p>وان من چون شنبلید پژمریده در چمن</p><p>رسم ناخفتن به روزست و من از بهر ترا</p><p>بی وسن باشم همه شب، روز باشم با وسن</p><p>از فراق روی تو گشتم، عدوی آفتاب</p><p>وز وصالت بر شب تاری شدستم مفتنن</p><p>من دگر یاران خود را آزمودم خاص و عام</p><p>نی یکیشان رازدار و نی وفااندر دو تن</p><p>رازدار من تویی، ای شمع یار من تویی</p><p>غمگسار من تویی من زان تو، تو زان من</p><p>تو همی‌تابی و من برتو همی‌خوانم به مهر</p><p>هر شبی تا روز دیوان ابوالقاسم حسن</p><p>اوستاد اوستادان زمانه عنصری</p><p>عنصرش بی‌عیب و دل بی‌غش و دینش بی‌فتن</p><p>شعر او چون طبع او: هم بی‌تکلف هم بدیع</p><p>طبع او چون شعر او: هم با ملاحت هم حسن</p><p>نعمت فردوس یک لفظ متینش را ثمر</p><p>«گنج بادآورد» یک بیت مدیحش را ثمن</p><p>تا همی‌خوانی تو اشعارش، همی‌خایی شکر</p><p>تا همی‌گویی تو ابیاتش، همی‌بویی سمن</p><p>حلم او چون کوه و اندر کوه او کهف امان</p><p>طبع او چون بحر و اندر بحر او در فطن</p><p>نظم او و لفظ او و ذوق او و وزن او</p><p>هر خطابش، هر عتابش هر مدیحش، هر سخن</p><p>گاه نظم و گاه نثر و گاه مدح و گاه هجو</p><p>روز جد و روز هزل و روز کلک و روز دن</p><p>در بار و مشکریز و نوش طبع و زهر فعل</p><p>جانفروز و دلگشا و غمزدا و لهوتن</p><p>کوجریر و کو فرزدق، کو زهیر و کو لبید</p><p>ربهٔ عجاج و دیک الجن و سیف ذویزن</p><p>کو حطیه، کوامیه، کو نصیب و کو کمیت</p><p>اخطل و بشار برد، آن شاعر اهل یمن</p><p>وز خراسان: بوشعیب و بوذر آن ترک کشی</p><p>وان ضریر پارسی، وان رودکی چنگزن</p><p>آن دو گرگانی و دو رازی و دو ولوالجی</p><p>سه سرخسی و سه کاندر سغد بوده مستکن</p><p>ابن هانی، ابن رومی، ابن معتز ابن بیض</p><p>دعبل و بوشیص و آن فاضل که بود اندر قرن</p><p>وان خجسته پنج شاعر کو، کجا بودندشان</p><p>عزه و عفرا و هند و میه و لیلی سکن</p><p>وان دو امرالقیس و آن دو طرفه، آن دو نابغه</p><p>وان دو حسان و سه اعشی وان سه حماد و سه زن</p><p>از بخارا پنج و پنج از مرو و پنج از بلخ باز</p><p>هفت نیشابوری و سه طوسی و سه بوالحسن</p><p>گو فراز آیند و شعر اوستادم بشنوند</p><p>تا غریزی روضه بینند و طبیعی نسترن</p><p>تا بر آن آثار شعر خویشتن گریند باز</p><p>نی برآثار و دیار و رسم و اطلال و دمن</p><p>او رسول مرسل این شاعران روزگار</p><p>شعر او فرقان و معنایش سر تا سر سنن</p><p>شعر او فردوس را ماند، که اندر شعر اوست</p><p>هر چه در فردوس ما را وعده کرده ذوالمنن</p><p>کوثرست الفاظ عذب او و معنی سلسبیل</p><p>ذرق او انهار خمر و وزنش انهار لبن</p><p>لذت انهار خمر اوست ما را بی‌حساب</p><p>راحت ارواح لطف اوست ما را بی‌شجن</p><p>از کف او جود خیزد وز دل او مردمی</p><p>از تبت مشک تبتی، وز عدن در عدن</p><p>وقت صلحش کس نداند مرغزن از مرغزار</p><p>وقت خشمش، کس نداند مرغزار از مرغزن</p><p>همتش آب و معالی ام و بیداری ولد</p><p>حکمتش عم و جلالت خال وهشیاری ختن</p><p>زین فروتر شاعران دعوی و زو معنی پدید</p><p>وین حکیمان دگر یک فن و او بسیار فن</p><p>از زغن هرگز نیاید فر اسب راهوار</p><p>گرچه باشد چون صهیل اسب آواز زغن</p><p>حبذا اسبی محجل مرکبی تازی نژاد</p><p>نعل او پروین نشان و سم او خارا شکن</p><p>بارکش چون گاومیش و بانگزن چون نره شیر</p><p>گامزن چون ژنده پیل و حمله بر چون کرگدن</p><p>یوز جست و رنگ خیز و گرگ پوی و غرم تک</p><p>ببر جه، آهو دو و روباه حیله، گور دن</p><p>چون زبانی اندر آتش، چون سلحفاة اندر آب</p><p>چون نعایم دربیابان، چون بهایم در قرن</p><p>رام زین و خوش عنان و کش خرام و تیزگام</p><p>شخ نورد و راهجوی و سیل بر و کوهکن</p><p>پشت او و پای او و گوش او و گردنش</p><p>چون کمان و چون رماح و چون سنان و چون مجن</p><p>بر شود بر بارهٔ سنگین، چو سنگ منجنیق</p><p>در رود در قعر وادی چون به چاه اندر، شطن</p><p>بر طراز آخته پویه کند چون عنکبوت</p><p>بربدستی جای بر، جولان کند چون بابزن</p><p>رخش با او لاغر و شبدیز با او کندرو</p><p>ورد با او ارجل و یحموم با او اژکهن</p><p>اینچنین اسبی تواند برد بیرون مرمرا</p><p>از چنین وادی، ز قاعی سهمناک و نیشزن</p><p>از تبش گشته غدیرش همچو چشم اعمشان</p><p>وز عطش گشته مسیلش چون گلوی اهرمن</p><p>گشته روی بادیه چون خانهٔ جوشنگران</p><p>از نشان سوسمار و نقش ماران شکن</p><p>همچو آواز کمان آوای گرگان اندرو</p><p>همچو جعد زنگیان شاخ گیاهان، پرشکن</p><p>بر چنین اسبی چنین دشتی گذارم در شبی</p><p>تیره چون روز قصاص و تنگ چون روز محن</p><p>روی شسته آسمان او به آب لاجورد</p><p>دست در بسته زمینش از قیر و از مشک ختن</p><p>راست چون یک قبضه و یک خانه قوسی بود</p><p>آن بنات النعش تابان بر سر کوه یمن</p><p>بر سپهر لاجوردی صورت «سعدالسعود»</p><p>چون یکی خال عقیقین، بر یکی نیلی ذقن</p><p>چون سه سنگ دیگپایه «هقعه» بر جوزا کنار</p><p>چون شرار دیگپایه پیش او خیل پرن</p><p>اسب من در شب دوان همچون سفینه در خلیج</p><p>من بر او ثابت چنانچون بادبان اندر سفن</p><p>گاهش اندر شیب تازم، گاه تازم برفراز</p><p>چون کسی کو گاه بازی بر نشیند بر رسن</p><p>در میان مهد چشم من نخسبد طفل خواب</p><p>تا نبینم روی آن برجیس رای تهمتن</p><p>تا نگیرم دامن اقبال او محکم به چنگ</p><p>تا نبوسم خاک زیرپای او، ذوالطول و من</p><p>ای منوچهری همی‌ترسم که از بیدانشی</p><p>خویشتن را هم به دست خویشتن دوزی کفن</p><p>آنکه اندر زیر تاج گوهر و دیبای شعر</p><p>چون نگار آزرست و چون بهار برهمن</p><p>برد خواهی پیش او ناپروریده شعر خویش؟</p><p>کرد خواهی در ملامت عرض خود را مرتهن؟</p><p>بر دم طاووس خواهی کرد نقشی خوبتر؟</p><p>در بهشت عدن خواهی کشت شاخ نارون؟</p><p>آنکه استادان گیتی برحذر باشند ازو</p><p>تو به نادانی مرو نزدیک او، لاتعجلن</p><p>مجلس استاد تو چون آتشی افروخته‌ست</p><p>تو چنانچون اشتر بی‌خواستار اندر عطن</p><p>اشتر نادان ز نادانی فروخسبد به راه</p><p>بی‌حذر باشد از آن شیری که هست اشترشکن</p><h2><a id="poem-14230" href="https://ganjoor.net/manoochehri/divanm/ghaside-ghete/sh51">شمارهٔ ۵۱ - در مدح علی‌بن محمد</a></h2>
<p>شبی گیسو فروهشته به دامن</p><p>پلاسین معجر و قیرینه گرزن</p><p>بکردار زنی زنگی که هرشب</p><p>بزاید کودکی بلغاری آن زن</p><p>کنون شویش بمرد و گشت فرتوت</p><p>از آن فرزند زادن شد سترون</p><p>شبی چون چاه بیژن تنگ و تاریک</p><p>چو بیژن در میان چاه او من</p><p>ثریا چون منیژه بر سر چاه</p><p>دو چشم من بدو چون چشم بیژن</p><p>همی‌برگشت گرد قطب جدی</p><p>چو گرد بابزن مرغ مسمن</p><p>بنات النعش گرد او همی‌گشت</p><p>چو اندر دست مرد چپ فلاخن</p><p>دم عقرب بتابید از سر کوه</p><p>چنانچون چشم شاهین از نشیمن</p><p>یکی پیلستگین منبر مجره</p><p>زده گردش نقط از آب روین</p><p>نعایم پیش او چون چار خاطب</p><p>به پیش چار خاطب چار مؤذن</p><p>مرا در زیر ران اندر کمیتی</p><p>کشنده نی و سرکش نی و توسن</p><p>عنان بر گردن سرخش فکنده</p><p>چو دو مار سیه بر شاخ چندن</p><p>دمش چون تافته بند بریشم</p><p>سمش چون ز آهن پولاد هاون</p><p>همی‌راندم فرس را من به تقریب</p><p>چو انگشتان مرد ارغنون زن</p><p>سر از البرز برزد قرص خورشید</p><p>چو خون‌آلوده دزدی سر ز مکمن</p><p>به کردار چراغ نیم مرده</p><p>که هر ساعت فزون گرددش روغن</p><p>برآمد بادی از اقصای بابل</p><p>هبوبش خاره در و باره افکن</p><p>تو گفتی کز ستیغ کوه سیلی</p><p>فرود آرد همی احجار صد من</p><p>ز روی بادیه برخاست گردی</p><p>که گیتی کرد همچون خز ادکن</p><p>چنان کز روی دریا بامدادان</p><p>بخار آب خیزد ماه بهمن</p><p>برآمد زاغ رنگ و ماغ پیکر</p><p>یکی میغ از ستیغ کوه قارن</p><p>چنانچون صدهزاران خرمن تر</p><p>که عمدا در زنی آتش به خرمن</p><p>بجستی هر زمان زان میغ برقی</p><p>که کردی گیتی تاریک روشن</p><p>چنان آهنگری کز کورهٔ تنگ</p><p>به شب بیرون کشد تفسیده آهن</p><p>خروشی برکشیدی تند تندر</p><p>که موی مردمان کردی چو سوزن</p><p>تو گفتی نای رویین هر زمانی</p><p>به گوش اندر دمیدی یک دمیدن</p><p>بلرزیدی زمین لرزیدنی سخت</p><p>که کوه اندر فتادی زو به گردن</p><p>تو گفتی هر زمانی ژنده پیلی</p><p>بلرزاند ز رنج پشگان تن</p><p>فرو بارید بارانی ز گردون</p><p>چنانچون برگ گل بارد به گلشن</p><p>و یا اندر تموزی مه ببارد</p><p>جراد منتشر بر بام و برزن</p><p>ز صحرا سیلها برخاست هر سو</p><p>دراز آهنگ و پیچان و زمین کن</p><p>چو هنگام عزایم زی معزم</p><p>به تک خیزند ثعبانان ریمن</p><p>نماز شامگاهی گشت صافی</p><p>ز روی آسمان ابر معکن</p><p>چو بردارد ز پیش روی اوثان</p><p>حجاب ماردی دست برهمن</p><p>پدید آمد هلال از جانب کوه</p><p>بسان زعفران آلوده محجن</p><p>چنانچون دو سر از هم باز کرده</p><p>ز زر مغربی دستاورنجن</p><p>و یا پیراهن نیلی که دارد</p><p>ز شعر زرد نیمی زه به دامن</p><p>رسیدم من به درگاهی که دولت</p><p>ازو خیزد، چو رمانی ز معدن</p><p>به درگاه سپهسالار مشرق</p><p>سوار نیزه‌باز خنجر اوژن</p><p>علی‌بن محمد میر فاضل</p><p>رفیع‌البینات صادق‌الظن</p><p>جمال ملکت ایران و توران</p><p>مبارک سایهٔ ذوالطول والمن</p><p>خجسته ذوفنونی رهنمونی</p><p>که درهر فن بود چون مرد یکفن</p><p>سیاست کردنش بهتر سیاست</p><p>زلیفن بستنش بهتر زلیفن</p><p>یگانه گشته از اهل زمانه</p><p>به الفاظ متین و رای متقن</p><p>تهمتن کارزاری کو به نیزه</p><p>کند سوراخ در گوش تهمتن</p><p>فروزان تیغ او هنگام هیجا</p><p>چنان دیبای بوقلمون ملون</p><p>به طول و عرض و رنگ و گوهر و حد</p><p>چو خورشیدی که در تابد ز روزن</p><p>که گر زین سو بدو در بنگرد مرد</p><p>بدانسو در زمین بشمارد ارزن</p><p>اگر بر جوشن دشمن زند تیغ</p><p>به یک زخمش کند دو نیمه جوشن</p><p>چوپرگاری که از هم باز دری</p><p>ز هم باز اوفتد اندام دشمن</p><p>الا یا آفتاب جاودان تاب</p><p>هنرور یارجوی حاسد افکن</p><p>شنیدم من که برپای ایستاده</p><p>رسیدی تا به زانو دست بهمن</p><p>رسد دست تو از مشرق به مغرب</p><p>ز اقصای مداین تا به مدین</p><p>زنان دشمنان از پیش ضربت</p><p>بیاموزند الحانهای شیون</p><p>چنانچون کودکان از پیش الحمد</p><p>بیاموزند ابجد را و کلمن</p><p>نسب داری حسب داری فراوان</p><p>ازیرا نسبتت پاکست و مسکن</p><p>الا تا مؤمنان گیرند روزه</p><p>الا تا هندوان گیرند لکهن</p><p>به دریابار، باشد عنبر تر</p><p>به کوه اندر، بود کان خماهن</p><p>نریزد از درخت ارس کافور</p><p>نخیزد از میان لاد لادن</p><p>زیادی خرم و خرم زیادی</p><p>میان مجلس شمشاد و سوسن</p><p>انوشه خور، طرب کن، جاودان زی</p><p>درم ده، دوست خوان دشمن پراکن</p><p>به چشم بخت روی ملک بنگر</p><p>به دست سعد پای نحس بشکن</p><p>به دولت چهرهٔ نعمت بیارای</p><p>به نعمت خانهٔ همت بیاکن</p><p>همه ساله به دلبر دل همی‌ده</p><p>همه ماهه به گرد دن همی‌دن</p><p>همه روزه دو چشمت سوی معشوق</p><p>همه وقته دو گوشت سوی ارغن</p><h2><a id="poem-14231" href="https://ganjoor.net/manoochehri/divanm/ghaside-ghete/sh52">شمارهٔ ۵۲ - در شکایت از حسودان و دشمنان خود می‌فرماید</a></h2>
<p>حاسدان بر من حسد کردند و من فردم چنین</p><p>داد مظلومان بده ای عز میر مؤمنین</p><p>شیر نر تنها بود هرجا و خوکان جفت‌جفت</p><p>ما همه جفتیم و فردست ایزد دادآفرین</p><p>حاسدم بر من همی پیشی کند، این زو خطاست</p><p>بفسرد چون بشکفد گل پیش ماه فرودین</p><p>حاسدم خواهد که او چون من همی‌گردد به فضل</p><p>هرکه بیماری دق دارد، کجا گردد سمین</p><p>حاسدم گوید: چرا بر من به یک گفتار من</p><p>گوژ گشتی چون کمان و تیر گشتی در کمین</p><p>گوژ گشتن با چنان حاسد بود از راستی</p><p>باژگونه، راست آید نقش گوژ اندر نگین</p><p>حاسدم گوید ببردی دوستانم را ز من</p><p>دوستان را خود بر ابرو بود از وی خم و چین</p><p>مردم دانا نباشد دوست او یک روز بیش</p><p>هرکسی انگشت خود یک ره کند در زولفین</p><p>حاسدم گوید چرا باشی تو در درگاه شاه</p><p>اینت بغضی آشکارا، اینت جهلی راستین</p><p>هرکجا باغی بود آنجا بود آواز مرغ</p><p>هرکجا مرغی بود آنجا بود تیر سفین</p><p>حاسدم گوید که ما پیریم و تو برناتری</p><p>نیست با پیران به دانش مردم برنا قرین</p><p>گر به پیری دانش بدگوهران افزون شدی</p><p>روسیَه‌ْتر نیستی هرروز ابلیس لعین</p><p>حاسدم گوید: چرا خوانند کمتر شعر من</p><p>زان تو خوانند هرکس، هم بنات و هم بنین</p><p>شعر من ماء معین و شعر تو ماء حمیم</p><p>کس خورد ماء حمیمی تا بود ماء معین؟</p><p>حاسدم گوید چرا تو خدمت خسرو کنی</p><p>روبهان را کرد باید خدمت شیر عرین</p><p>پیلبان را روزی اندر خدمت پیلان بود</p><p>بندگان را روزی اندر خدمت شاه زمین</p><p>حاسدم خواهد که شعر او بود تنها و بس</p><p>باز نشناسد کسی بربط ز چنگ رامتین</p><p>نه همه حکمت خدا اندر یکی شاعر نهاد</p><p>نه همه بویی بود در نافهٔ مشکی عجین</p><p>شاعری تشبیب داند، شاعری تشبیه و مدح</p><p>مطربی قالوس داند، مطربی شکر توین</p><p>حاسدم گوید چرا در پیشگاه مهتران</p><p>ما ذلیلیم و حقیر و تو امینی و مکین</p><p>قول او بر جهل او، هم حجتست و هم دلیل</p><p>فضل من بر عقل من هم شاهدست و هم یمین</p><p>حاسدا هرگز نبینی، تا تو باشی روی عقل</p><p>دوزخی هرگز نبیند روی و موی حور عین</p><p>حاسدا تو شاعری و نیز من هم شاعرم</p><p>چون ترا شعر ضعیفست و مرا شعر سمین</p><p>شعر تو شعرست، لیکن باطنش پرعیب و عار</p><p>کرم بسیاری بود در باطن در ثمین</p><p>شعر ناگفتن به از شعری که گویی نادرست</p><p>بچه نازادن به از شش‌ماهه بفکندن جنین</p><p>حاسدا تا من بدین درگاه سلطان آمدم</p><p>برفتادت غلغل و برخاستت ویل و حنین</p><p>گر چنین باشی به هر شاعر که آید نزد شاه</p><p>بس که باید بس که باید مر ترا بودن حزین</p><p>شاه را سرسبز باد و تن جوان تا هر زمان</p><p>شاعران آیندش از اقصای روم و حد چین</p><p>سال پارین با تو ما را چه جدال و جنگ خاست</p><p>سال امسالین تو با ما درگرفتی جنگ و کین</p><p>باش تا سال دگر نوبت کرا خواهد بُدَن</p><p>تا کرا می‌بایدم زد بر سر وی پوستین</p><p>من ترا از خویشتن در باب شعر و شاعری</p><p>کمترین شاعر شناسم، هذه حق الیقین</p><p>میر فرمودت که رو یک شعر او را کن جواب</p><p>بود سالی و نکردی، ننگ باشد بیش ازین</p><p>گر مرا فرموده بودی خسرو بنده‌نواز</p><p>بهتر از دیوان شعرت پاسخی کردی متین</p><p>لیکن اشعار ترا آن قدر و آن قیمت نبود</p><p>کش بفرمودی جواب این خسرو شاعرگزین</p><p>گر تو ای نادان ندانی، هرکسی داند که تو</p><p>نیستی با من به گاه شعر گفتن هم قرین</p><p>من بدانم علم و دین و علم طب و علم نحو</p><p>تو ندانی دال و ذال و راء و زاء و سین و شین</p><p>من بسی دیوان شعر تازیان دارم ز بر</p><p>تو ندانی خواند «الا هبی بصحنک فاصبحین»</p><p>خواست از ری خسرو ایران مرا بر سفت پیل</p><p>خود ز تو هرگز نیندیشید در چندین سنین</p><p>من به فضل از تو فزونم، تو به مال از من فزون</p><p>بهترست از مال فضل و بهتر از دنیاست دین</p><p>مال تو از شهریار شهریاران گرد گشت</p><p>ورنه اندر ری تو سرگین چیدی از هر پارگین</p><p>گر نباشد در چنین حالت مزیدی مر ترا</p><p>عارضی بس باشدت بر لشکر میر متین</p><p>هیچ سالی نیست کز دینار، سیصد چارصد</p><p>از پی عرض حشم کمتر کنی در آستین</p><p>وآنگهی گویی من از شاه جهان شاکر نیم</p><p>گرنه نیک آید ازین شه، رخت رو بربند هین</p><p>باز شروان شو، بدان جایی که دادنت همی</p><p>گوشت خوک مردهٔ یک‌ماهه و نان جوین</p><p>مر مرا باری بدین درگاه شاهست آرزو</p><p>نز ری و گرگان همی یاد آیدم، نز خافقین</p><p>شاعران را در ری و گرگان و در شروان که دید</p><p>بدرهٔ عدلی به پشت پیل، آورده به زین</p><p>آنچه این مهتر دهد روزی به کمتر شاعری</p><p>معتصم هرگز به عمر اندر نداد و مستعین</p><p>رو چنین شکری کن و بسیار نسپاسی مکن</p><p>تات بخشد بخت نیکو سایهٔ خسرو معین</p><p>آنکه او شاکر بود، باشد ز خیل الاکرمین</p><p>وانکه ناشاکر بود، باشد ز خیل الاخسرین</p><h2><a id="poem-14232" href="https://ganjoor.net/manoochehri/divanm/ghaside-ghete/sh53">شمارهٔ ۵۳</a></h2>
<p>فغان ازین غراب بین و وای او</p><p>که در نوا فکندمان نوای او</p><p>غراب بین نیست جز پیمبری</p><p>که مستجاب زود شد دعای او</p><p>غراب بین نایزن شده‌ست و من</p><p>سته شدم ز استماع نای او</p><p>برفت یار بیوفا و شد چنین</p><p>سرای او خراب، چون وفای او</p><p>به جای او بماند جای او به من</p><p>وفا نمود جای او به جای او</p><p>بسان چاه زمزمست چشم من</p><p>که کعبهٔ وحوش شد سرای او</p><p>سحاب او بسان دیدگان من</p><p>بسان آه سرد من صبای او</p><p>خراب شد تن من از بکای من</p><p>خراب شد تن وی از بکای او</p><p>الا کجاست جمل بادپای من</p><p>بسان ساقهای عرش پای او</p><p>چو کشتیی که بیل او ز دم او</p><p>شراع او، سرون او قفای او</p><p>زمام او طریق او و راهبر</p><p>سنام او دو دست او عصای او</p><p>کجاست تا بیازمایم اندرین</p><p>سراب آب چهره آشنای او</p><p>ببرم این درشتناک بادیه</p><p>که گم شود خرد در انتهای او</p><p>ز طول او به نیم راه بگسلد</p><p>فراز او مسافت سمای او</p><p>زمین او چو دوزخ و ز تف او</p><p>چو موی زنگیان شده گیای او</p><p>بسان ملک جم خراب، بادیه</p><p>سپاه غول و دیو، پادشای او</p><p>زنند مقرعه به پیش پادشا</p><p>دوال مار و نیش اژدهای او</p><p>کنیزکان به گرد او کشیده صف</p><p>ز کرکی و نعامه و قطای او</p><p>ز مار گَرزه، مار گرد ریگ پر</p><p>غدیرها و آبگیرهای او</p><p>شراب او سراب و جامش اودیه</p><p>و نقل او حجاره و حصای او</p><p>سماع مطربان به گرد او درون</p><p>زئیر شیر و گرگ را عوای او</p><p>بخور او سموم گرم و اسپرم</p><p>به گرد او عکازه و غضای او</p><p>شمیده من در آن میان بادیه</p><p>زسهم دیو و بانگ های‌های او</p><p>بدانگهی که هور تیره‌گون شود</p><p>چو روی عاشقان شود ضیای او</p><p>شب از میان باختر برون جهد</p><p>بگسترند زیر چرخ جای او</p><p>چو جامعهٔ نگارگر شود هوا</p><p>نقط زر شود بر او نقای او</p><p>فلک چو چاه لاجورد و دلو او</p><p>دو پیکر و مجره همچو نای او</p><p>هبوب او هوا و بر هبوب او</p><p>کسی فشانده گرد آسیای او</p><p>ز هقعهٔ چو نیمخانهٔ کمان</p><p>بنات نعش از اول بنای او</p><p>جدی چنان به شاره‌ای وز استر</p><p>چو نقطه‌ای به ثور بر، سهای او</p><p>هوا به رنگ نیلگون یکی قبا</p><p>شهاب، بند سرخ بر قبای او</p><p>مجره چون ضیا که اندر اوفتد</p><p>به روزن و نجوم او هبای او</p><p>بدانگهی که صبح، روز بر دمد</p><p>بهای او به کم کند بهای او</p><p>قمر بسان چشم دردگین شود</p><p>سپیده‌دم شود چو توتیای او</p><p>رسیده من به انتهای بادیه</p><p>به انتها رسیده هم عنای او</p><p>به مجلس خدایگان بی‌کفو</p><p>که نافریده همچو او خدای او</p><p>مدبری که سنگ منجنیق را</p><p>بدارد اندرین هوا دهای او</p><p>به جایگاه عزم، عزم عزم او</p><p>به جایگاه رای، رای رای او</p><p>که کرد، جز خدای عز اسمه</p><p>رضا رضای او، قضا قضای او</p><p>نه در جهان جلال، چون جلال او</p><p>نه هیچ کبریا چو کبریای او</p><p>خلیج مغربی هزیمه‌ای شود</p><p>اگر نه جود او شود سقای او</p><p>فصاحتم چو هدهدست و هدهدم</p><p>کجا رسد به غایت سبای او</p><p>ز شکر اوست مروه و صفای من</p><p>ز فضل اوست مروه و صفای او</p><p>طبیعت منست گاه شعر من</p><p>جمیله و شه طباطبای او</p><p>«اماصحا» به تازیست و من همی</p><p>به پارسی کنم اما صحای او</p><p>الا که تا برین فلک بود روان</p><p>شجاع او و حیةالحوای او</p><p>بقاش باد و دولت همیشگی</p><p>رسیده در حسود او بلای او</p><h2><a id="poem-14233" href="https://ganjoor.net/manoochehri/divanm/ghaside-ghete/sh54">شمارهٔ ۵۴ - در مدح شهریار</a></h2>
<p>رسم بهمن گیر و از نو تازه کن بهمنجنه</p><p>ای درخت ملک! بارت عز و بیداری تنه</p><p>اورمزد و بهمن و بهمنجنه فرخ بود</p><p>فرخت باد اورمزد و بهمن و بهمنجنه</p><p>بر سرانگشت معشوقان نگر سبزی حنا</p><p>بر سر انگشت سبزی بر سر و سبزیش نه</p><p>راست پنداری بلورین جامهای چینیان</p><p>بر سر تصویر زنگاری و بند آینه</p><p>یا به منقار زجاجی برکند طاووس نر</p><p>پرهای طوطیان از طوطیان وقت چنه</p><p>ای خداوندی که روز خشم تو از خشم تو</p><p>در جهد آتش به سنگ آتش و آتشزنه</p><p>خشم تو چون ماهی فرزند داوود نبی</p><p>کو بیوبارد جهان، گوید که هستم گرسنه</p><p>در دعای مؤمنین و مؤمناتی، زانکه هست</p><p>زیر بارت گردن هر مؤمن و هر مؤمنه</p><p>تا توانی شهریارا روز امروزین مکن</p><p>جز به گرد خم خرامش جز به گرد دن دنه</p><p>بامدادان حرب غم را لشکری کن تعبیه</p><p>اختیارش بر طلایه، افتخارش بر بنه</p><p>تو به قلب لشکر اندر خون انگوران به دست</p><p>ساقیان بر میسره، خنیاگران بر میمنه</p><p>ساقیان تو فکنده باده اندر باطیه</p><p>خادمان تو فکنده عنبر اندر مدخنه</p><p>مطربان ساعت به ساعت بر نوای زیر وبم</p><p>گاه سروستان زنند امروز و گاهی اشکنه</p><p>گاه زیر قیصران و گاه تخت اردشیر</p><p>گاه نوروز بزرگ و گه بهار بشکنه</p><p>گه نوای هفت گنج و گه نوای گنج گاو</p><p>گه نوای دیف رخش و گه نوای ارجنه</p><p>نوبتی پالیزبان و نوبتی سرو سهی</p><p>نوبتی روشن چراغ و نوبتی کاویزنه</p><p>ساعتی سیوارتیر و ساعتی کبک دری</p><p>ساعتی سروستاه و ساعتی با روزنه</p><p>بامدادان بر چکک، چون چاشتگاهان بر شخج</p><p>نیمروزان بر لبینا، شامگاهان بر دنه</p><p>ماه فروردین به گل چم، ماه دی بر باد رنگ</p><p>مهرگان بر نرگس و فصل دگر بر سوسنه</p><p>سال سیصد سرخ می‌خور، سال سیصد زرد می</p><p>لعل می الفین شهر و العصیر الفی سنه</p><h2><a id="poem-14234" href="https://ganjoor.net/manoochehri/divanm/ghaside-ghete/sh55">شمارهٔ ۵۵ - در شکرگزاری عید و مدح خواجه محمد</a></h2>
<p>ماه رمضان رفت و مرا رفتن او به</p><p>عید رمضان آمد، المنه لله</p><p>آنکس که بود آمدنی آمده بهتر</p><p>و آنکس که بود رفتنی او رفته بده به</p><p>برآمدن عید و برون رفتن روزه</p><p>ساقی بدهم باده، بر باغ و به سبزه</p><p>من روزه بدین سرخ‌ترین آب گشایم</p><p>زان سرخ‌ترین آب رهی را ده و مسته</p><p>برنه به کف دستیم آن جام چو کوثر</p><p>جام دگر آور، به کف دست دگر نه</p><p>من می نخورم، تا نبود بر دو کفم جام</p><p>یا ساتگنی بر سر خوانم ننهی سه</p><p>چون می بدهی، نوش همی‌گوی و همی‌باش</p><p>چون می بخورم، جام همی‌گیر و همی‌جه</p><p>ور جهد کند خواجه و گوید نخورم می</p><p>با جان و سر سلطان سوگندش همی‌ده</p><p>ور خواجهٔ اعظم قدحی کهتر خواهد</p><p>حقا که میش مه دهی و هم قدحش مه</p><p>بر بار خدای رؤسا خواجه محمد</p><p>کهتر بر او مهتر و مهتر بر او که</p><p>تایید خدایی به تن او متنزل</p><p>اقبال سمائی به رخ او متوجه</p><p>پاکیزه‌لقایی که ز بس حکمت و جودش</p><p>«الحکمة و الجود سری مفتخرا به»</p><p>آراسته خورشید چنان ز ابر نتابد</p><p>کز دو رخ او تابد یزدانی فره</p><p>دو ساعد او چون دو درختست مبارک</p><p>انگشت بر او: شاخ و بر و جود فواکه</p><p>بدخو شود از عشرت او سخت نکوخو</p><p>عاقل شود از عادت او سخت موله</p><p>پرویز ملک چون سخن خوب شنیدی</p><p>آن را که سخن گفتی، گفتیش که هان زه!</p><p>پرویز گر ایدون که در ایام تو بودی</p><p>بودی همه الفاظ ترا جمله مزهزه</p><p>زیرا که حدیث تو به ده راه نماید</p><p>گفتار جز از تو نبرد راه سوی ده</p><p>اندر چله جهل، کمالت شکند تیر</p><p>واندر گلوی آز، نوالت فکند زه</p><p>کوچک دو کفت، مه زد و دریای بزرگست</p><p>بسیار نزارست مه از مردم فربه</p><p>از منفعت دریا و ز مردم دریا</p><p>بسیار که و پیش خرد منفعتش مه</p><p>نام خرد و فهم نکو ما ز تو بردیم</p><p>انگور ز انگور برد رنگ و به از به</p><p>مکره به گه بخل تو باشی و نه مطواع</p><p>مطواع گه جود تو باشی و نه مکره</p><p>من بنده که نزدیک تو شعر آرم، باشم</p><p>آسیمه سر و ساده دل و خیره و واله</p><p>از بی‌ادبی باشد و از پست مقامی</p><p>سجع متنبی گفتن، پیش متفقه</p><p>ای خواجهٔ فرخنده، ار ایدون که نیامد</p><p>این شعر تو نیکوتر از آن روز دوشنبه</p><p>معذور همی‌دار که این بار دگر من</p><p>شعریت بیارم که بود صد ره از ین به</p><p>تا راه توان یافت به دریا ز ستاره</p><p>تا دور توان گشت به توشه ز مهامه</p><p>بختت ازلی باد و بقایت ابدی باد</p><p>ایزد مرساناد به روی تو مکاره</p><h2><a id="poem-14235" href="https://ganjoor.net/manoochehri/divanm/ghaside-ghete/sh56">شمارهٔ ۵۶ - در وصف جشن مهرگان و مدح ابوحرب بختیار</a></h2>
<p>برخیز هان ای جاریه، می در فکن در باطیه</p><p>آراسته کن مجلسی، از بلخ تا ارمینیه</p><p>آمد خجسته مهرگان، جشن بزرگ خسروان</p><p>نارنج و نار و اقحوان، آورد از هر ناحیه</p><p>گلنارها: بیرنگ‌ها، شاهسپرم: بی‌چنگ‌ها</p><p>گلزارها چون گنگ‌ها، بستان‌ها چون اودیه</p><p>لاله نروید در چمن، بادام نگشاید دهن</p><p>نه شبنم آید بر سمن، نه بر شکوفه اندیه</p><p>نرگس همی در باغ در، چون صورتی از سیم و زر</p><p>وان شاخه‌های مورد تر چون گیسوی پر غالیه</p><p>وان نارها بین ده رده، بر نارون گرد آمده</p><p>چون حاجیان گرد آمده در روزگار ترویه</p><p>گردی بر آبی بیخته، زر از ترنج انگیخته</p><p>خوشه ز تاک آویخته، مانند سعد الاخبیه</p><p>شد گونه گونه تاک رز، چون پیرهان رنگرز</p><p>اکنونت باید خز و بز گردآوری و اوعیه</p><p>بلبل نگوید این زمان، لحن و سرود تازیان</p><p>قمری نگرداند زبان، بر شعر ابن طثریه</p><p>بلبل چغانه بشکند، ساقی چمانه پرکند</p><p>مرغ آشیانه بفکند و اندر شود در زاویه</p><p>انگورها بر شاخها، مانندهٔ چمچاخها</p><p>واویجشان چون کاخها، بستانشان چون بادیه</p><p>گردان بسان کفچه‌ای، گردن بسان خفچه‌ای</p><p>واندر شکمشان بچه‌ای، حسناء مثل الجاریه</p><p>بچه نداند از بوو مادر نداند از عدو</p><p>آید ببردشان گلو، با اهل بیت و حاشیه</p><p>آرد سوی چرخشتشان، وانگه بدرد پستشان</p><p>از فرقشان و پشتشان وز رو، ز پی وز ناصیه</p><p>چون خانهاشان برکند، خونشان ز تن بپراکند</p><p>آرد فرود و افکند، در خسروانی خابیه</p><p>محکم کند سرهای خم تا ماه پنجم یا ششم</p><p>وانگه بیاید بافدم آنگه بیارد باطیه</p><p>خشت از سر خم برکند باده ز خم بیرون کند</p><p>وانگه به قمعی افکند در قصعهٔ مروانیه</p><p>چون صبح صادق بردمد، میر مرا او می‌دهد</p><p>جامی به دستش برنهد چون چشمهٔ معمودیه</p><p>گوید: بخور کت نوش باد، این جام می در بامداد</p><p>ای از در ملک قباد با تخت و تاج و الویه</p><p>ای بختیار راستین مولا امیرالمؤمنین</p><p>چون تو نه اندر خانقین چون تو نه در انطاکیه</p><p>آن کوادب داند همی، صاحب ترا خواند همی</p><p>کالفاظ تو ماند همی، بالفاظهای بادیه</p><p>دستت هی بدره کشد، سایل از آن بدره کشد</p><p>شاعر همی بدره کشد، پیشت به جای غاشیه</p><p>دشمنت را جویندگان، جویند اندر دومکان</p><p>در بند و چه در این جهان، در آن جهان در هاویه</p><p>خشمت اگر یک دم زدن، جنبش کند بر خویشتن</p><p>گردد چو اطلال و دمن دیوار قسطنطانیه</p><p>از جد نیکو رای تو، وز همت والای تو</p><p>رسواترند اعدای تو از نقشهای الفیه</p><p>پیرایهٔ عالم تویی، فخر بنی‌آدم تویی</p><p>داناتر از رستم تویی در کار جنگ و تعبیه</p><p>یار تو خیر و خرمی، چون یارشاعی فاطمی</p><p>جفت تو جود و مردمی چون جفت حاتم ماویه</p><p>ما را دهی از طبع خوش، ماهان خوش حوران کش</p><p>چون داد سالار حبش مر مصطفی را جاریه</p><p>روزی بود کاین پادشا بخشد ولایت مر ترا</p><p>از حد خط استوا تا غایت افریقیه</p><p>بر فرخی و بر بهی، گردد ترا شاهنشهی</p><p>این بنده را گرمان دهی، وان بنده را گرمانیه</p><p>بسته عدو را دست پس، چون ملحد ملعون خس</p><p>کش کرد مهدی در قفس و آویختش در مهدیه</p><p>من گفته شعری مشتهر، در تهنیت و اندر ظفر</p><p>از «سیف اصدق» راست‌تر در فتح آن عموریه</p><p>چون من ترا مدحت کنم، گویی که خود اعشی منم</p><p>از بسکه اندر دامنم از چرخ بارد قافیه</p><p>تا لاله و نسرین بود، تا زهره و پروین بود</p><p>تا جشن فروردین بود، تا عیدهای اضحیه</p><p>عمر تو بادا بیکران، سود تو بادا بی‌زیان</p><p>همواره پای و جاودان، در عز و ناز و عافیه</p><h2><a id="poem-14236" href="https://ganjoor.net/manoochehri/divanm/ghaside-ghete/sh57">شمارهٔ ۵۷</a></h2>
<p>نبیذ پیش من آمد به شاطی برکه</p><p>به خنده گفتم: طوبی لمن یری عکه</p><p>خوشم نبیذ و خوشا روی آنکه داد نبیذ</p><p>خوشم جوانی و این بوستان و این برکه</p><p>من و نبیذ و به خانه درون سماع و رباب</p><p>حسود بر در و بسیار گوی در سکه</p><p>مرا تو گویی می‌خوردنست اصل فساد</p><p>به جان تو که همی‌آیدم ز تو ضحکه</p><p>اگر فساد کند هر که او نبیذ خورد</p><p>بسا فساد که در یثربست و در مکه</p><p>ور این فساد ز من دست باز دار و برو</p><p>که نیست با تو مرا نی نکاح و نی شرکه</p><p>چرا نبیذ حرامست و هست سرکه حلال</p><p>نه هم نبیذ بود ابتدا از آن سرکه؟</p><p>نبیذ تلخ چه انگوری و چه میویزی</p><p>سپید سیم چه با سکه و چه بی‌سکه</p><p>کجا نبیذست آنجا بود جوانمردی</p><p>کجا نبیذست آنجایگه بود برکه</p><h2><a id="poem-14237" href="https://ganjoor.net/manoochehri/divanm/ghaside-ghete/sh58">شمارهٔ ۵۸</a></h2>
<p>خوشا قدح نبیذ بوشنجه</p><p>هنگام صبوح، ساقیا، رنجه</p><p>نه نرد و نه تخته نرد پیش ما</p><p>نه محضر و نه قباله و بنجه</p><p>نظاره به پیش در کشیده صف</p><p>چون کافر روم بر در گنجه</p><p>خنیاگر ایستاد و بربطزن</p><p>از بس شکفه شده در اشکنجه</p><p>وان رطل گران یک منی ما را</p><p>چون ماه سه و دو پنج در پنجه</p><p>برداشته ما حجاب شرم از رخ</p><p>گه شادی و گه نشاط و گه غنجه</p><p>اندر شده چشم ما به خواب خوش</p><p>چشم حدثان به وادی طنجه</p><h2><a id="poem-14238" href="https://ganjoor.net/manoochehri/divanm/ghaside-ghete/sh59">شمارهٔ ۵۹ - در مدح خواجه طاهر</a></h2>
<p>بینی آن بیجاده عارض لعبت حمری قبای</p><p>سنبلش چون پر طوطی، روی چون فر همای</p><p>جعد پرده پرده در هم همچو چتر آبنوس</p><p>زلف حلقه حلقه، برهم، همچو مشک اندوده نای</p><p>دل، جراحت کردش آن زلفین و چون زلفینش را</p><p>بر جراحت برنهی راحت پدید آرد خدای</p><p>زانکه زلفش کژدمست و هر که را کژدم گزید</p><p>مرهم آن زخم را کژدم نهد کژدم فسای</p><p>ای بسا شورا که از آن زلفکان انگیختی</p><p>گر نترسیدی تو از منصور عادل کدخدای</p><p>طاهری، گوهر نژادی، از نژاد طاهری</p><p>عزم او: عزم و کمال او: کمال و رای: رای</p><p>کامکاری کو چو خشم خویشتن راند به روم</p><p>طوق زرین را کند بر گردن قیصر درای</p><p>دولتش همشیره و دل همره و دین همنشین</p><p>نصرتش همزانو و اقبال همروی سرای</p><p>گر پیمبر زنده بودی، بر زبان جبرئیل</p><p>آمدی در شان جودش آیت از عرش خدای</p><p>از فراز همت او آسمان را نیست راه</p><p>وز ورای ملکت او این زمین را نیست جای</p><p>نیست خالی بزم او از باش باش و نوش نوش</p><p>نیست خالی رزم او از گیر گیر و های های</p><p>روز رزم او نگیرد عز عزرائیل جان</p><p>روز بزم او بماند جبرئیل از وای وای</p><p>گر کسی گوید که در گیتی کسی برسان اوست</p><p>گر همه پیغمبری باشد، بود یافه درای</p><p>آفرین زان مرکب میمون که دیدم بر درش</p><p>مرکبی، زین کرده و خاره بر و جادو ربای</p><p>گور سم و گاو پشت و گرگ ساق و کرگ روی</p><p>ببر گوش و رنگ چشم و شیر دست و پیل پای</p><p>چون برآری تازیانه بگسلد زنجیر پیل</p><p>چون زنی نعلش، شکالش بس بود بند قبای</p><p>گر بگردانی بگردد، ور برانگیزی دود</p><p>بر طراز عنکبوت و حلقهٔ ناخن پرای</p><p>وان قلم بین در بنانش چون یکی ممشوقه‌ای</p><p>گه نشیب و گه فراز و گاه وصل و گاه نای</p><p>مرکبی دریاکش و طیاره‌ای عنبرفشان</p><p>دایه‌ای درپرور و دوشیزه‌ای یاقوت‌زای</p><p>ای خداوندی که فرمان ترا یابد همی</p><p>تخت خان و طوق فور و تیغ قیصر تاج رای</p><p>همچنین لشکر کش و دشمن کش و دینار بخش</p><p>همچنین گیتی خور و میری کن و نیکی فزای</p><p>فر و روی خویشتن را بر فراز و برفروز</p><p>ناصح و بدخواه خود را بر نشان و در ربای</p><p>دوستان را بند بشکن، دوست پرور، خوان ببخش</p><p>دشمن و اعدا شکن، بردار کن کین آزمای</p><p>اسب تاز و گوی باز و زیرساز و بم نواز</p><p>جود کار و دل ربای و می ستان و دن ستای</p><p>گردن ادبار بشکن، پشت دولت راست کن</p><p>پای بدخواهان ببند و دست نیکان برگشای</p><p>جام گیر و جای دار و نام جوی و کام ران</p><p>بت فریب و کین گداز و دین پژوه و ره نمای</p><p>خازنت را گو که سنج و رایضت را گو که ران</p><p>شاعرت را گو که خوان و حاجبت را گو که پای</p><p>حاسدت را گو: گریز و ساقیت را گو: ریز</p><p>ناصحت را گو: نشین و مطربت را گو: سرای</p><p>چون بیابی مهر و کین: آن را ببین، این را ستر</p><p>چون ببینی بخل و جود : این را گزین، آن را گزای</p><p>نافه را و مشک را و سیم را و جام را</p><p>برنواز و برفتال و برفشان و برگرای</p><p>ملک ده، لشکر شکن، خنجر کش و مغفر شکاف</p><p>گنج نه، باره فکن، شمشیر زن، بخت آزمای</p><p>عشق و مهر وخال و زلف و روی و چشم و خط و لب</p><p>ور زو کار و بوی و مال و بوس و بین و خار و خای</p><p>اسب و اشتر، زر و سیم و جام و عود و مشک ناب</p><p>رام گیر و برفشان و برفراز و سوز وسای</p><p>هر نشاطی را بخواه و هر مرادی را بجوی</p><p>هر وفایی را بیاب و هر بقایی را ببای</p><p>جز بخیلان را مروب و جز لئیمان را مبند</p><p>جز معادی را مکوب و جز موالی را مپای</p><h2><a id="poem-14239" href="https://ganjoor.net/manoochehri/divanm/ghaside-ghete/sh60">شمارهٔ ۶۰ - در مدح سلطان مسعود غزنوی</a></h2>
<p>ای لعبت حصاری، شغلی دگر نداری</p><p>مجلس چرا نسازی، باده چرا نیاری</p><p>چونانکه من به شادی روزی هم گذارم</p><p>خواهم که تو به شادی روزی همی‌گذاری</p><p>گر دوستدار مایی، ای ترک خوبچهره</p><p>زین بیش کرد باید مارات خواستاری</p><p>بنمای دوستداری، بفزای خواستاری</p><p>زیرا که خواستاری باشد ز دوستداری</p><p>تو خوارکار ترکی، من بردبار عاشق</p><p>خوش نیست خوارکاری، خوبست بردباری</p><p>گر با تو بردباری چندین نکردمی من</p><p>در خدمتم نکردی چندین تو خوارکاری</p><p>گر گرد خوارکاری گردی تو نیز با ما</p><p>آری تو خویشتن را نزدیک ما به خواری</p><p>من دل به تو سپردم، تا شغل من بسیجی</p><p>زان دل به تو سپردم تا حق من گزاری</p><p>گر زانکه جرم کردم، کاین دل به تو سپردم</p><p>خواهم که دل به رافت تو باز من سپاری</p><p>دل باز ده به خوشی ورنه ز درگه شه</p><p>فردات خیلتاشی ترک آورم تتاری</p><p>از درگه شهنشاه، مسعود با سعادت</p><p>زیبا به پادشاهی، دانا به شهریاری</p><p>شاهی بزرگواری، کو را به هیچ کاری</p><p>از کس نخواست باید، جز از خدای یاری</p><p>او را گزید لشکر، او را گزید رعیت</p><p>او را گزید دولت، او را گزید باری</p><p>از ننگ آنکه شاهان، باشند بر ستوران</p><p>بر پشت ژنده پیلان، این شه کند سواری</p><p>گر زانکه خسروان را مهدی بود بر استر</p><p>خنیاگران او را پیلست با عماری</p><p>اکلیلهای پیلانش از گوهرست و لؤلؤ</p><p>صندوق پیلهایش از صندل قماری</p><p>ای شهریار عالم یک چند صید کردی</p><p>یک چند گاه باید اکنون که می گساری</p><p>جام رحیق خواهی، شعر مدیح خواهی</p><p>مال حلال جویی، شاخ کمال کاری</p><p>من بنده را ز رحمت کردی بزرگ، شاها</p><p>پاینده باد بختت، پاینده بختیاری</p><p>درخواستی تو شعرم، اینت بزرگ شاهی</p><p>اینت کریم طبعی، اینت بزرگواری</p><p>اضعاف حرفهایی کز شعر من شنیدی</p><p>نیکیت باد و نعمت، شادیت و شادخواری</p><p>شعری که تو شنیدی، آنست بحر نیکو</p><p>آنست وزن شیرین، آنست لفظ جاری</p><p>بد گفتن اندرآنکس، کومادح تو باشد</p><p>باشد ز زشتنامی، باشد ز بدعواری</p><p>ای میر! مصطفی را گفتند کافران بد</p><p>با آنهمه نبوت، وان فر کردگاری</p><p>چندان دروغ و بهتان، گفتند آن جهودان</p><p>بر عیسی‌بن مریم، بر مریم و حواری</p><p>من کیستم که برمن نتوان دروغ گفتن</p><p>نه قرص آفتابم، نه ماه ده چهاری</p><p>ای شاعر سبکدل با من چه اوفتادت</p><p>پنداشتم که زینت بیشست هوشیاری</p><p>تو آفرین خسرو گویی دروغ باشد</p><p>ویحک دلیر مردی کاین لفظ گفت یاری</p><p>با من همی چخی تو و آگه نه ای که خیره</p><p>دنبال ببر خایی، چنگال شیر خاری</p><p>چون روی من ببینی، با من کنی تلطف</p><p>مهمان بری به خانه، نقل و رحیقم آری</p><p>و آنجا که من نباشم، گویی مثالب من</p><p>نیکست کت نیاید زین کار شرمساری</p><p>یا باش دشمن من، یا دوست باش ویحک</p><p>نه دوستی نه دشمن، اینت سیاهکاری</p><p>آنکس که شاعرست او، او شاعران بداند</p><p>خود باز باز داند از مرغک شکاری</p><p>تزویرگر نیم من، تزویرگر تو باشی</p><p>زیرا که چون منی را تزویرگر شماری</p><p>این جایگاه نتوان تزویر شعر کردن</p><p>افسوس کرد نتوان بر شیر مرغزاری</p><p>هستند جز تو اینجا استاد شاعرانی</p><p>با لفظهای مائی، با طبعهای ناری</p><p>ایشان مرا تجارب کردند بی‌محابا</p><p>دیدند سحر شعرم دیدند کامگاری</p><p>تو نیز تجربت کن تا دستبرد بینی</p><p>تا بردوم به شعرت چون باد صحاری</p><p>از بهر آنکه شعرم شه دید و خوشدل آمد</p><p>برخاست از تو غلغل، برخاست از تو زاری</p><p>من شعر بیش گویم، کان شاه را خوش آید</p><p>الفاظهای نیکو، ابیاتهای عاری</p><p>گر تو به هر مدیحی، چندین تپید خواهی</p><p>نهمار ناصبوری، نهمار بیقراری</p><p>تا من در این دیارم، مدح کسی نگفتم</p><p>جز آفرین و مدحت شه را به حقگزاری</p><p>جز درگه شهنشه بر درگهی نبودم</p><p>نه بر در حجازی، نه بر در بخاری</p><p>همچون تویی که خدمت کهتر کنی و مهتر</p><p>از بهر دوشیانی وز بهر یک دو آری</p><p>دانی که من مقیمم بر درگه شهنشه</p><p>تا بازگشت سلطان از لاله‌زار ساری</p><p>این دشتها بریدم، وین کوهها پیاده</p><p>دو پای پر جراحت، دو دیده گشته تاری</p><p>امید آنکه خواند، روزی ملک دو بیتم</p><p>بختم شود مساعد، روزم شود بهاری</p><p>اکنون که شاه شاهان بر بنده کرد رحمت</p><p>کوشی که رحمت شه از بنده بازداری</p><p>خشم آیدت که خسرو با من کند نکویی</p><p>ای ویحک آب دریا از من دریغ داری</p><p>ای کاشکی حسودم، چون تو هزار بودی</p><p>اکنون که دیده خسرو از من امیدواری</p><p>حاسد چو بیش باشد بهتر رود سعادت</p><p>چون باد بیش باشد، بهتر رود سماری</p><p>شاها به رغم حاسد، خواهم که من رهی را</p><p>چون شاعران دیگر بر خدمتی گماری</p><p>بر من ز فرت ارجو آن عز و ناز باشد</p><p>کز فر میر ماضی، بوده‌ست بر غضاری</p><p>دایم بزی امیرا! با عز و با جلالت</p><p>فعل تو بختیاری، ملک تو اختیاری</p><p>زیر تو تخت زرین بر سرت چتر دیبا</p><p>زین سو صف غلامان، زان سو صف جواری</p><h2><a id="poem-14240" href="https://ganjoor.net/manoochehri/divanm/ghaside-ghete/sh61">شمارهٔ ۶۱ - در مدح سلطان مسعود غزنوی</a></h2>
<p>خواهم که بدانم من جانا که چه خوداری</p><p>تا از چه برآشوبی، یا از چه بیازاری</p><p>گر هیچ سخن گویم با تو ز شکر خوشتر</p><p>صد کینه به دل گیری، صد اشک فروباری</p><p>بدخو نبدی چونین، بدخوت که کرد آخر</p><p>بدخوتر ازین خواهی گشتن سرآن داری؟</p><p>بدخو نشدستی تو، گر زانکه نکردیمان</p><p>با خوی بد از اول چندانت خریداری</p><p>خدمت نکنی ما را، وز ما طلبی خدمت</p><p>یاری نکنی ما را، وز ما طلبی یاری</p><p>نازی تو کنی برما، وز ما نکشی نازی</p><p>خواری تو کنی برما، وز ما نبری خواری</p><p>رو رو که بیکباره چونین نتوان بودن</p><p>لنگی نتوان بردن، ای دوست به رهواری</p><p>یا دوستی صادق، یا دشمنی ظاهر</p><p>یا یکسره پیوستن، یا یکسره بیزاری</p><p>من دشمنیت جانا، بر دوستی انگارم</p><p>تو دوستیم جانا بر دشمنی انگاری</p><p>نیکوست به چشم من در پیری و برنایی</p><p>خوبست به طبع من در خوابی و بیداری</p><p>جنگی که تو آغازی، صلحی که تو پیوندی</p><p>شوری که تو انگیزی، عذری که تو پیش آری</p><p>عیشیست مرا با تو، چونانکه نیندیشی</p><p>حالیست مرا با تو، چونانکه نپنداری</p><p>عیشم بود با تو، در غیبت و در حضرت</p><p>حالیم بود با تو در مستی و هشیاری</p><p>من عمر تو در شادی با عمر شه عالم</p><p>پیوسته به هم خواهم چون روز و شب تاری</p><p>هر کو به شبی صدره، عمرش نه همی‌خواهد</p><p>بیشک به بر ایزد باشدش گرفتاری</p><p>یارب ! بدهی او را در دولت و در نعمت</p><p>عمری به جهانداری، عزی به جهانخواری</p><p>چون شهد و شکر عیشی از خوشی و شیرینی</p><p>چون ریگ روان جیشی در پری و بسیاری</p><p>چون قوت این سلطان وین دولت و این همت</p><p>وین مخبر کرداری وین منظر دیداری</p><p>بیش از همه شاهانست در ماضی و مستقبل</p><p>بیش از همه شیرانست در شیری و درشاری</p><p>لابد بودش عمری، افزون ز همه شاهان</p><p>از اول و از آخر، از نافع و از ضاری</p><p>شاهی که نشد معروف، الا به جوانمردی</p><p>الا به نکونامی، الا به نکوکاری</p><p>هشتاد و دو شیر نر کشته‌ست به تنهایی</p><p>هفتاد و دو من گرزی کرده‌ست ز جباری</p><p>داده‌ست بدو ایزد خلق همه عالم را</p><p>و ایزد نکند هرگز برخلق ستمکاری</p><p>تا میر به بلخ آمد با آلت و با عدت</p><p>بیمار شده ملکت برخاست ز بیماری</p><p>بیمار بد این ملکت زو دور طبیب او</p><p>آشفته شده طبعش، هم مائی و هم ناری</p><p>اکنون که طبیب آمد نزدیک به بالینش</p><p>بهتر شودش درد و کمتر شودش زاری</p><p>بیمار کجا گردد از قوت او ساقط</p><p>دانی که به یک ساعت کارش نشود کاری</p><p>یک هفته زمان باید، لا بلکه دو سه هفته</p><p>تا دور توان کردن، زو سختی و دشواری</p><p>بر وی نتوان کردن تعجیل به به کردن</p><p>تعجیل به طب اندر باشد ز سبکساری</p><p>آهستگیی باید آنجا و مدارایی</p><p>صد گونه عمل کردن، صدگونه هشیواری</p><p>ای میر جهان، ایزد بسپرد به تو کیهان</p><p>کیهان به ستمکاران دانم که بنسپاری</p><p>این ملکت مشرق را وین ملکت مغرب را</p><p>آری تو سزاواری، آری تو سزاواری</p><p>شغل همه برسنجی، داد همه بستانی</p><p>کار همه دریابی، حق همه بگزاری</p><p>از لشکر و جز لشکر، از رعیت و جز رعیت</p><p>مختار تویی بالله، بالله که تو مختاری</p><p>بانگ صلوات خلق از دور پدید آید</p><p>کز دور پدید آید از پیل تو عماری</p><p>نیک و بد این عالم پیش و پس کار او</p><p>زودا که تو دریابی، زودا که تو بنگاری</p><p>خشتی که ز دیواری بردند به بیدادی</p><p>شاخی که ز گلزاری کندند به غداری</p><p>این را عوضش خشتی از مشک و ززر سازی</p><p>وان را بدلش شاخی از در و گهر کاری</p><p>دولت به رکوع آید، آنجا که تو بنشینی</p><p>نصرت به سجود آید، آنجا که تو بگذاری</p><p>در ظاهر و در باطن پشت تو بود دولت</p><p>در عاجل و در آجل یار تو بود باری</p><p>چیزیکه تو پنداری در غربت و در حضرت</p><p>کاری که تواندیشی از کژی و همواری</p><p>نیکوتر از آن باشد بالله که تو اندیشی</p><p>آسانتر از آن باشد حقا که تو پنداری</p><p>تا باغ پدید آرد برگ گل مینایی</p><p>تا ابر فرو بارد ثاد و نم آذاری</p><p>بر خوردن تو باشد: از دولت و از نعمت</p><p>از مجلس شاهانه، وز لعبت فرخاری</p><p>از جام می روشن وز زیر و بم مطرب</p><p>از دیبه قرقوبی وز نافهٔ تاتاری</p>
</body></html>