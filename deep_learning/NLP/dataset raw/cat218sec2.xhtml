<?xml version="1.0" encoding="utf-8"?> 
<html xmlns="http://www.w3.org/1999/xhtml" xml:lang="en" lang="fa"> 
<head>
<meta name="generator" content="ganjoor.net" />
<title>قصاید و قطعات - بخش ۲</title>
<link rel="stylesheet" href="style.css" type="text/css" />
<meta http-equiv="Content-Type" content="application/xhtml+xml; charset=utf-8" />
</head><body>
<h2><a id="poem-14207" href="https://ganjoor.net/manoochehri/divanm/ghaside-ghete/sh28">شمارهٔ ۲۸ - در مدح سلطان مسعود غزنوی</a></h2>
<p>بر لشکر زمستان نوروز نامدار</p><p>کرده‌ست رای تاختن و قصد کارزار</p><p>وینک بیامده‌ست به پنجاه روز پیش</p><p>جشن سده، طلایهٔ نوروز و نوبهار</p><p>آری هر آنگهی که سپاهی شود به رزم</p><p>ز اول به چند روز بیاید طلایه‌دار</p><p>این باغ و راغ ملکت نوروز ماه بود</p><p>این کوه و کوهپایه و این جوی و جویبار</p><p>جویش پر از صنوبر و کوهش پر از سمن</p><p>راغش پر از بنفشه و باغش پر از بهار</p><p>نوروز ازین وطن، سفری کرد چون ملک</p><p>آری سفر کنند ملوکان نامدار</p><p>چون دید ماهیان زمستان که در سفر</p><p>نوروز مه بماند قریب مهی چهار</p><p>اندر دوید و مملکت او بغارتید</p><p>با لشکری گران و سپاهی گزافه کار</p><p>برداشت تاجهای همه تارک سمن</p><p>برداشت پنجه‌های همه ساعد چنار</p><p>بستد عمامه‌های خز از سبز ضیمران</p><p>بشکست حقه‌های زر و در میوه‌دار</p><p>در باغها نشاند، گروه از پس گروه،</p><p>در راغها کشید، قطار از پس قطار،</p><p>زین خواجگان پنبه قبای سپید پر</p><p>زین زنگیان سرخ دهان سیاهکار</p><p>باد شمال چون ز زمستان چنین بدید</p><p>اندر تک ایستاد چو جاسوس بیقرار</p><p>نوروز را بگفت که در خاندان ملک</p><p>از فر و زینت تو که پیرار بود و پار</p><p>بنگاه تو سپاه زمستان بغارتید</p><p>هم گنج شایگانت و هم در شاهوار</p><p>معشوقگانت را، گل و گلنار و یاسمن</p><p>از دست یاره بربود از گوش گوشوار</p><p>خنیاگرانت، فاخته و عندلیب را</p><p>بشکست نای در کف و طنبور درکنار</p><p>نوروز ماه گفت: به جان و سر امیر</p><p>کز جان دی برآرم تا چند گه دمار</p><p>گرد آورم سپاهی دیبای سبز پوش</p><p>زنجیر زلف و سرو قد و سلسله عذار</p><p>از ارغوان کمر کنم، از ضیمران زره</p><p>از نارون پیاده و از ناروان سوار</p><p>قوس قزح کمان کنم، از شاخ بید تیر</p><p>از برگ لاله رایت و از برق ذوالفقار</p><p>از ابر پیل سازم و از باد پیلبان</p><p>وز بانگ رعد آینهٔ پیل بیشمار</p><p>نوروز پیش از آنکه سراپرده زد به در</p><p>با لعبتان باغ و عروسان مرغزار</p><p>این جشن فرخ سده را چون طلایگان</p><p>از پیش خویشتن بفرستاد کامگار</p><p>گفتا: برو به نزد زمستان به تاختن</p><p>صحرا همی‌نورد و بیابان همی‌گذار</p><p>چون اندرو رسی به شب تیرهٔ سیاه</p><p>زین آتشی بلند برافروز زروار</p><p>این عزم جنبش و نیت من که کرده‌ام</p><p>نزد شهنشه ملکان بر به اسکدار</p><p>از من خدایگان همه شرق و غرب را</p><p>در ساعت این خبر بگزار، ای خبرگزار</p><p>زنهار تا نگویی با او حدیث من</p><p>تو برزبان خویش، دگر باره زینهار</p><p>زیرا که هست حشمت او، بیش از آنکه تو</p><p>با وی سخن مواجهه گویی و آشکار</p><p>با حاجبی بگوی نهانی تو این حدیث</p><p>تا حاجب این سخن برساند به شهریار</p><p>گو: ای گزیدهٔ ملک هفت آسمان!</p><p>ای خسرو بزرگ و امیر بزرگوار!</p><p>پنجاه روز ماند که تا من چو بندگان</p><p>در مجلس تو آیم، با گونه گون نثار</p><p>با فال فرخ آیم و بادولت بزرگ</p><p>با فرخجسته طالع و فرخنده اختیار</p><p>با صدهزار جام می سرخ مشکبوی</p><p>با صدهزار برگ گل سرخ کامگار</p><p>با عندلیبکان کله سرخ چنگزن</p><p>با یاسمینکان بسد روی مشکبار</p><p>تا تو گهی به زیر گل و گاه زیر بید</p><p>گه زیر ارغوان و گهی زیر گلنار</p><p>مستی کنی و باده خوری سال و سالیان</p><p>شکر گزی و نوش مزی شاد و شادخوار</p><p>بر سبزهٔ بهار نشینی و مطربت</p><p>بر سبزهٔ بهار زند «سبزهٔ بهار»</p><p>ملک جهان بگیری، از قاف تا به قاف</p><p>مال جهان ببخشی، از عود تا به قار</p><p>توران بدان پسر دهی، ایران بدین پسر</p><p>مشرق بدین قبیله و مغرب بدان تبار</p><p>سیصد هزار شهر کنی، به ز قیروان</p><p>سیصد هزار باغ کنی، به ز قندهار</p><p>سیصد وزیر گیری، بیش از بزرگمهر</p><p>سیصد امیر بندی، بیش از سپندیار</p><p>اندر عراق بزم کنی، در حجاز رزم</p><p>اندر عجم مظالم و اندر عرب شکار</p><p>بابل کنی سرایچهٔ مطربان خویش</p><p>خلخ کنی وثاق غلامان میگسار</p><p>افریقیه صطبل ستوران بارگیر</p><p>عموریه کریزگه باز و بازدار</p><p>باغ ارم شراع تو باشد، به روز خوان</p><p>بیت‌الحرم رواق تو باشد به روز بار</p><p>مهتر بود خزانهٔ زر تو از خزر</p><p>بهتر بود قمطرهٔ عود تو از قمار</p><p>زرادخانهٔ تو بود هشتصد کلات</p><p>انبارخانهٔ تو بود هفتصد حصار</p><p>قیصر شرابدار تو چیپال پاسبان</p><p>خاقان رکابدار تو فغفور پرده‌دار</p><p>وانانکه مفسدان جهانند و مرتدان</p><p>از ملت محمد و توحید کردگار</p><p>مر مهترانشان را زنده کنی به گور</p><p>مر کهترانشان را زنده کنی به دار</p><p>جیحون گذاره کردی، سیحون کنی گذر</p><p>زان سو مدار کردی، زین سو کنی مدار</p><p>پل برنهادن تو به جیحون نبود پل</p><p>غل بود بود بر نهاده به جیحون بر، استوار</p><p>جز تو نبست گردن جیحون کسی به غل</p><p>واندر نراند پیل به جیحون درون هزار</p><p>دو سال، یا سه سال در آن بود، تا ببست</p><p>جسری بر آب جیحون، محمود نامدار</p><p>در مدت دو هفته ببستی تو ای ملک</p><p>جسری بر آب جیحون، به زان هزاربار</p><p>دریا بد، آن سپه که به جیحون گذاشتی</p><p>دریا نکرده بود به جیحون کسی گذار</p><p>سالار خانیان را، با خیل و با خدم</p><p>کردی همه نگون و نگون‌بخت و خاکسار</p><p>تا بر کسی گرفته نباشد خدای خشم</p><p>پیش تو ناید و نکند با تو چارچار</p><p>بوری تگین که خشم خدای اندرو رسید</p><p>او را از آن دیار دوانید باین دیار</p><p>تا گنج او خراب شد و خیل او اسیر</p><p>تا روز او سیاه شد و جان او فگار</p><p>او مار بود و مار چو آهنگ او کنی</p><p>اندر جهد ز بیم به سوراخ تنگ غار</p><p>گر شاه ما نکشت ورا بود از آن قبل</p><p>کز عار و ننگ هیچ امیری نکشته مار</p><p>یارب! هزار سال ملک را بقا دهی</p><p>در عز و در سلامت و در یمن و در یسار</p><p>در زینهار خویش بداری و بند خویش</p><p>او را و خانمان و منش را به روزگار</p><p>از روی او و روی همه اولیای او</p><p>مکروه باز داری، ای ذوالجلال بار</p><h2><a id="poem-14208" href="https://ganjoor.net/manoochehri/divanm/ghaside-ghete/sh29">شمارهٔ ۲۹ - در وصف بهار و مدح خواجه علی‌بن محمد</a></h2>
<p>هنگام بهارست و جهان چون بت فرخار</p><p>خیز ای بت فرخار، بیار آن گل بی‌خار</p><p>آن گل که مر او را بتوان خورد به خوشی</p><p>وز خوردن آن روی شود چون گل بربار</p><p>آن گل که مر او را بود اشجار ده انگشت</p><p>و آمد شدنش باشد از اشجار به اشجار</p><p>آن گل که به گردش در نحلند فراوان</p><p>نحلش ملکانند به گرد اندر و احرار</p><p>همواره به گرد گل طیار بود نحل</p><p>وین گل به سوی نحل بود دایم طیار</p><p>در سایهٔ گل باید خوردن می چون گل</p><p>تا بلبل قوالت بر خواند اشعار</p><p>تا ابر کند می را با باران ممزوج</p><p>تا باد به می در فکند مشک به خروار</p><p>آن قطرهٔ باران بین از ابر چکیده</p><p>گشته سر هر برگ از آن قطره گهربار</p><p>آویخته چون ریشهٔ دستارچهٔ سبز</p><p>سیمین گرهی بر سر هر ریشهٔ دستار</p><p>یا همچو زبرجد گون یک رشتهٔ سوزن</p><p>اندر سر هر سوزن یک لؤلؤ شهوار</p><p>آن قطرهٔ باران که فرو بارد شبگیر</p><p>بر طرف چمن بر دو رخ سرخ گل نار</p><p>گویی به مثل بیضهٔ کافور ریاحی</p><p>بر بیرم حمرا بپراکنده‌ست عطار</p><p>وان قطرهٔ باران که فرود آید از شاخ</p><p>بر تازه بنفشه، نه به تعجیل به ادرار</p><p>گوییکه مشاطه ز بر فرق عروسان</p><p>ماورد همی‌ریزد، باریک به مقدار</p><p>وان قطرهٔ باران سحرگاهی بنگر</p><p>بر طرف گل ناشکفیده بر سیار</p><p>همچون سرپستان عروسان پریروی</p><p>واندر سر پستان بر، شیر آمده هموار</p><p>وان قطرهٔ باران که چکد از بر لاله</p><p>گردد طرف لاله از آن باران بنگار</p><p>پنداری تبخالهٔ خردک بدمیده‌ست</p><p>بر گرد عقیق دو لب دلبر عیار</p><p>وان قطرهٔ باران که برافتد به گل سرخ</p><p>چون اشک عروسیست برافتاده به رخسار</p><p>وان قطرهٔ باران که برافتد به سر خوید</p><p>چون قطرهٔ سیمابست افتاده به زنگار</p><p>وان قطرهٔ باران که برافتد به گل زرد</p><p>گویی که چکیده‌ست مل زرد به دینار</p><p>وان قطرهٔ باران که چکد بر گل خیری</p><p>چون قطرهٔ می بر لب معشوقهٔ میخوار</p><p>وان قطرهٔ باران که برافتد به سمنبرگ</p><p>چون نقطه سفیداب بود از بر طومار</p><p>وان قطرهٔ باران ز بر لالهٔ احمر</p><p>همچون شرر مرده فراز علم نار</p><p>وان قطرهٔ باران ز بر سوسن کوهی</p><p>گویی که ثریاست برین گنبد دوار</p><p>بر برگ گل نسرین آن قطرهٔ دیگر</p><p>چون قطرهٔ خوی بر زنخ لعبت فرخار</p><p>آن دایره‌ها بنگر اندر شمر آب</p><p>هر گه که در آن آب چکد قطرهٔ امطار</p><p>چون مرکز پرگار شود قطرهٔ باران</p><p>وان دایرهٔ آب بسان خط پرگار</p><p>مرکز نشود دایره وان قطرهٔ باران</p><p>صد دایره در دایره گردد به یکی بار</p><p>آن دایره پرگار از آنجای نجنبد</p><p>وین دایره از جنبش صعب آرد رفتار</p><p>هر گه که از آن دایره انگیزد باران</p><p>از باد درو چین و شکن خیزد و زنار</p><p>گویی علمی از سقلاطون سپیدست</p><p>از باد جهنده متحرک شده نهمار</p><p>وانگه که فرو بارد باران به قوت</p><p>گیرد شمر آب دگر صورت و آثار</p><p>گردد شمر ایدون چو یکی دام کبوتر</p><p>دیدار ز یک حلقه بسی سیمین منقار</p><p>چون آهن سوده که بود بر طبقی بر</p><p>در زیر طبق مانده ز مغناطیس احجار</p><p>این جوی معنبر بر و این آب مصندل</p><p>پیش در آن بار خدای همه احرار</p><p>گویی که همه جوی، گلابست و رحیقست</p><p>جویست به دیدار و خلیجست به کردار</p><p>زین پیش گلاب و عرق و بادهٔ احمر</p><p>در شیشهٔ عطار بد و در خم خمار</p><p>از دولت آن خواجه علی بن محمد</p><p>امروز گلابست و رحیقست در انهار</p><p>آن سید سادات زمانه که نخواهد</p><p>شاعر به مدیحش ز خداوند ستغفار</p><p>از تیغ، به بالا بکند موی به دو نیم</p><p>وز چرخ به نیزه بکند کوکب سیار</p><p>گر ناوکی اندازد عمدا بنشاند</p><p>پیکان پسین ناوک در پیشین سوفار</p><p>ای بار خدایی که همه بار خدایان</p><p>دادند به اصل و شرف و گوهرت اقرار</p><p>هم گوهر تن داری، هم گوهر نسبت</p><p>مشکست هر آنجا که بود آهوی تاتار</p><p>یاقوت نباشد عجب از معدن یاقوت</p><p>گلبرگ نباشد عجب اندر مه آذار</p><p>از مردم بداصل نخیزد هنر نیک</p><p>کافور نخیزد ز درختان سپیدار</p><p>جبارتری چون متواضعتر باشی</p><p>باشی متواضعتر، چون باشی جبار</p><p>الحق که سزاوار تو بوده‌ست ریاست</p><p>و ایزد برسانیده سزا را به سزاوار</p><p>انگشتری جم برسیده‌ست به جم باز</p><p>وز دیو نگون اختر برده شده آوار</p><p>جبار همه کار به کام تو رسانید</p><p>بادات شب و روز خداوند نگهدار</p><h2><a id="poem-14209" href="https://ganjoor.net/manoochehri/divanm/ghaside-ghete/sh30">شمارهٔ ۳۰</a></h2>
<p>با رخت ای دلبر عیار یار</p><p>نیست مرا نیز به گل کار کار</p><p>تا رخ گلنار تو رخشنده گشت</p><p>بر دل من ریخته گلنار نار</p><p>چشم تو خونخواره و هر جادویی</p><p>مانده از آن چشمک خونخوار خوار</p><p>بنده وفادار و هواخواه تست</p><p>بنده هواخواه و وفادار دار</p><p>داد کن ای کودک و بردار جور</p><p>منبر پیش آور و بردار دار</p><p>ای تو دل‌آزار و من آزرده‌دل</p><p>دل شده ز آزار دل آزار، زار</p><p>گردل من باز ببخشی به من</p><p>جور مکن لشکر تیمار مار</p><h2><a id="poem-14210" href="https://ganjoor.net/manoochehri/divanm/ghaside-ghete/sh31">شمارهٔ ۳۱</a></h2>
<p>به دهقان کدیور گفت انگور</p><p>مرا خورشید کرد آبستن از دور</p><p>کمابیش از صد وهفتاد شد روز</p><p>بدم در بستر خورشید پر نور</p><p>میان ما، نه عقدی، نه نکاحی</p><p>نه آیین عروسی بود و نه سور</p><p>نبودم سخت مستور و نبودند</p><p>گذشته مادرانم نیز مستور</p><p>شدم آبستن از خورشید روشن</p><p>نه معذورم، نه معذورم، نه معذور</p><p>خداوندم نکال عالمین کرد</p><p>سیاه و سرنگونم کرد و مندور</p><p>من از اول بهشتیوار بودم</p><p>رخ من بود چون پیراهن حور</p><p>خداوندم زبانی روی کرده‌ست</p><p>سیاه و لفجن و تاریک و رنجور</p><p>گماریده‌ست زنبوران به من بر</p><p>همی درد به من بر پوست، زنبور</p><p>همی‌خواهم من ای دهقان که امروز</p><p>بگیری خنجری مانند ساطور</p><p>به خنجر حنجر من باز بری</p><p>نشانی مر مرا بر پشت مزدور</p><p>بکوبی زیر پای خویش خردم</p><p>دو کتف من بسنبانی چو شاپور</p><p>به چرخشت اندر اندازی نگونم</p><p>ز پشت و گردن مزدور و ناطور</p><p>لگد سیصد هزاران بر سر من</p><p>زنی، وز من بدان باشی تو مامور</p><p>بیندازی عظام و لحم و شحمم</p><p>رگ و پی همچنان و جلد مقشور</p><p>بگیری خون من چون آب لاله</p><p>چو قطرهٔ ژاله و چون اشک مهجور</p><p>فروریزی به خم خسروانی</p><p>نظرداری درو یک سال محصور</p><p>مگر باری ز من خشنود گردد</p><p>بود در کار من سعی تو مشکور</p><p>پس آنگاهی برون آور ز خمم</p><p>چو کف دست موسی بر که طور</p><p>به یاد شهریارم نوش گردان</p><p>به بانگ چنگ و موسیقار و تنبور</p><h2><a id="poem-14211" href="https://ganjoor.net/manoochehri/divanm/ghaside-ghete/sh32">شمارهٔ ۳۲ - در تهنیت نوروز و مدح خواجه ابوالقاسم کثیر</a></h2>
<p>نوروز فرخ آمد و نغز آمد و هژیر</p><p>با طالع مبارک و با کوکب منیر</p><p>ابر سیاه چون حبشی دایه‌ای شده‌ست</p><p>باران چو شیر و لاله‌ستان کودکی به شیر</p><p>گر شیرخواره لاله ستانست، پس چرا</p><p>چون شیرخواره، بلبل کو برزند صفیر!</p><p>صلصل به لحن زلزل وقت سپیده‌دم</p><p>اشعار بونواس همی‌ خواند و جریر</p><p>بر بید، عندلیب زند باغ شهریار</p><p>برسرو، زندواف زند تخت اردشیر</p><p>عاشق شده‌ست نرگس تازه به کودکی</p><p>تا هم به کودکی قد او شد چو قد پیر</p><p>با سرمه‌دان زرین ماند خجسته راست</p><p>کرده به جای سرمه، بدان سرمه‌دان عبیر</p><p>گلنار، همچو درزی استاد برکشید</p><p>قوارهٔ حریر، ز بیجاده‌گون حریر</p><p>گویی که شنبلید همه شب زریر کوفت</p><p>تا بَرنشست گرد به رویش بر، از زریر</p><p>برروی لاله، قیر به شنگرف برچکید</p><p>گویی که مادرش همه شنگرف داد و قیر</p><p>بر شاخ نار اشکفهٔ سرخ شاخ نار</p><p>چون از عقیق نرگسدانی بود صغیر</p><p>نرگس چنانکه بر ورق کاسهٔ رباب</p><p>خنیاگری فکنده بود حلقه‌ای ز زیر</p><p>برگ بنفشه، چون بن ناخن شده کبود</p><p>در دست شیرخواره به سرمای زمهریر</p><p>وان نسترن، چو مشکفروشی، معاینه</p><p>در کاسهٔ بلور کند عنبرین خمیر</p><p>اکنون میان ابر و میان سمنستان</p><p>کافور بوی باد بهاری بود سفیر</p><p>مرغان دعا کنند به گل بر، سپیده‌دم</p><p>بر جان و زندگانی بوالقاسم کثیر</p><p>شیخ‌العمید صاحب سید که ایمنست</p><p>اندر پناه ایزد و اندر پناه میر</p><p>زایل نگردد از سر او تا جهان بود</p><p>این سایهٔ شهنشه و این سایهٔ قدیر</p><p>تا دستگیر خلق بود خواجه، لامحال</p><p>او را بود خدا و خداوند دستگیر</p><p>خواجهٔ بزرگوار، بزرگست نزد ما</p><p>وز ما بزرگتر، به بر خسرو خطیر</p><p>فرقان به نزد مردم عامه بود بزرگ</p><p>لیکن بزرگتر به بر مردم بصیر</p><p>زیرا که میر داند در فضل او تمام</p><p>ما را به فضل او نرسد خاطر و ضمیر</p><p>بسیار کس بود که بخواند ز بر نبی</p><p>تفسیر او نداند جز مردم خبیر</p><p>این عز و این کرامت و این فضل و این هنر</p><p>زان اصل ثابتست و از آن گوهر اثیر</p><p>کس را خدای بی‌هنری مرتبت نداد</p><p>بیهوده هیچ سیل نیاید سوی غدیر</p><p>باشد همو بزرگ و چنو روز او بزرگ</p><p>باشد شقی حقیر و چنو روز او حقیر</p><p>ای بی‌قیاس و دولت تو چون تو بی‌قیاس</p><p>ای بی‌نظیر و همت تو چون تو بی‌نظیر</p><p>درخورد همت تو خداوند جاه داد</p><p>جاه بزرگوار و گرانمایه و هجیر</p><p>مقدار مرد و مرتبت مرد و جاه مرد</p><p>باشد چنانکه درخور او باشد و جدیر</p><p>ور ز غنی بباید اندر خور غنی</p><p>ور ز فقیر باید اندر خور فقیر</p><p>پیراهن قصیر بود زشت بر طویل</p><p>پیراهن طویل، بود زشت بر قصیر</p><p>بر تو یسیر کرد خداوند کار تو</p><p>ایزد کناد کار همه بندگان یسیر</p><p>دایم بود هوای تن تو اسیر عقل</p><p>اندی که نیست عقل هوای ترا اسیر</p><p>دولت به سوی شاه رود، یا به سوی تو</p><p>باران به رودخانه رود، یا به آبگیر</p><p>از نفس تو نیاید، فعل خسیس دون</p><p>آواز سگ نیاید، از موضع زئیر</p><p>باشد به هر مراد به پیش تو بخت نیک</p><p>از بخت نیک به، نبود مرد را خفیر</p><p>دشمنت را همیشه نذیرست بخت بد</p><p>از بخت بد بتر، نبود مرد را نذیر</p><p>فعل تن تو نیکو، خوی تن تو نیک</p><p>از خوی نیک باشد، فعل نکو خبیر</p><p>از کار خیر، عزم تو هرگز نگشت‌ باز</p><p>هرگز ز راه باز نگشته‌ست هیچ تیر</p><p>از حشمت تو ملک ملک را گزیر نیست</p><p>آری درخت را بود از آب ناگزیر</p><p>گر حکم تو سریر تو محکم نداری</p><p>زیرِ تو از سرورِ تو بَرْپَرَدی سریر</p><p>جود از دو کف بخل زدایت کند نفر</p><p>بخل از دو دست جود فزایت کند نفیر</p><p>تا شیر در میان بیابان کند خروش</p><p>تا مرغ در میان درختان زند صفیر</p><p>روز تو باد فرخ، چون دلت با مراد</p><p>دست تو باد با قدح و لبت با عصیر</p><h2><a id="poem-14212" href="https://ganjoor.net/manoochehri/divanm/ghaside-ghete/sh33">شمارهٔ ۳۳ - در وصف بهار و مدح شهریار</a></h2>
<p>نوبهار آمد و آورد گل تازه فراز</p><p>می خوشبوی فزار آور و بربط بنواز</p><p>ای بلنداختر نام‌آور، تا چند به کاخ</p><p>سوی باغ آی که آمد گه نوروز فراز</p><p>بوستان عود همی‌سوزد، تیمار بسوز</p><p>فاخته نای همی‌سازد، طنبور بساز</p><p>به قدح بلبله را سر به سجود آور زود</p><p>که همی بلبل بر سرو کند بانگ نماز</p><p>به سماعی که بدیعست، کنون گوش بنه</p><p>به نبیدی که لطیفست، کنون دست بیاز</p><p>گر همی‌خواهی بنشست، ملکوار نشین</p><p>ور همی تاختن آری به سوی خوبان تاز</p><p>بدوان از بر خویش و بپران از کف خویش</p><p>بر آهوبچه، یوز و بر تیهوبچه، باز</p><p>زرستان: مشک فشان، جام ستان، بوسه بگیر</p><p>باده خور، لاله سپر، صید شکر، چوگان باز</p><p>بخل کش، داد ده و شیرکش و زهره شکاف</p><p>تیغ کش، باره فکن، نیزه زن و تیرانداز</p><p>طلب و گیر و نمای و شمر و ساز و گسل</p><p>طرب و ملک و نشاط و هنر و جود و نیاز</p><p>بستان کشور جود و بفشان زر و درم</p><p>بشکن لشکر بخل و بفکن پیکر آز</p><p>آفرین زین هنری مرکب فرخ پی تو</p><p>که به یک شب ز بلاساغون آید به طراز</p><p>شخ نوردیکه چو آتش بود اندر حمله</p><p>همچنان برق مجال و به روش باد مجاز</p><p>پایش از پیش دو دستش بنهد سیصد گام</p><p>دستش از پیش دو چشمش بنهد سیصد باز</p><p>بانگ او کوه بلرزاند، چون شنهٔ شیر</p><p>سم او سنگ بدراند، چون نیش گراز</p><p>چون ریاضتش کند رایض چون کبک دری</p><p>بخرامد به کشی در ره و برگردد باز</p><p>نه به دستش در خم و نه به پایش در عطف</p><p>نه به پشتش در، پیچ و نه به پهلو در، ماز</p><p>بهتر از حوت به آب اندر، وز رنگ به کوه</p><p>تیزتر ز آب به شیب اندر وز آتش به فراز</p><p>بگذرد او به یکی ساعت از پول صراط</p><p>بجهد باز به یک جستن از کوه طراز</p><p>ره بر و شخ شکن و شاد دل و تیز عنان</p><p>خوش رو و سخت سم و پاک تن و جنگ آغاز</p><p>گوش و پهلو و میان و کتف و جبهه و ساق</p><p>تیز و فربی و نزار و قوی و پهن و دراز</p><p>برق جه، باد گذر، یوز دو و کوه قرار</p><p>شیر دل، پیل قدم، گورتک، آهو پرواز</p><p>بجهد، گر به جهانی، ز سر کوه بلند</p><p>بدود، گر بدوانی ز بر تار طراز</p><p>که کن و بارکش و کارکن و راهنورد</p><p>صفدر و تیزرو و تازه رخ و شیرآواز</p><p>به چنین اسب نشین و به چنین اسب گذر</p><p>به چنین اسب گذار و به چنین اسب گراز</p><p>رخ دولت بفروز، آتش فتنه بنشان</p><p>دل حکمت بزدای، آلت ملکت به طراز</p><p>بر همه خلق ببند و به همه کس بگشای</p><p>درهای حدثان و خمهای بگماز</p><p>نجهد از بر تیغت، نه غضنفر، نه پلنگ</p><p>نرهد از کف رادت، نه بضاعت، نه جهاز</p><p>ماه را راس و ذنب ره ندهد در هر برج</p><p>تا ز سعد تو ندارند مر این هر دو جواز</p><p>ذاکر فضل تو و مرتهن بر تواند</p><p>چه طرازی به طراز و چه حجازی به حجاز</p><p>نصرت از کوههٔ زینت نه فرودست و نه بر</p><p>دولت از گوشهٔ تاجت نه فرازست و نه باز</p><p>همچنین دیر زی و شاد زی و خرم زی</p><p>همچنین داد ده و نیزه زن و بخل گداز</p><p>دست زی می بر و بر نه به سر نیکان تاج</p><p>جام بر کف نه و بر نه به دل اعدا گاز</p><p>کش و بند و بر و آر و کن کار و خور و پوش</p><p>کین و مهر و غم و لهو و بد و نیک و می و راز</p><p>ده و گیر و چن و باز و گز و بوس و روو کن</p><p>زر و جام و گل و گوی و لب و روی و ره ناز</p><p>دل خویش و کف خویش و رخ خویش و سر خویش</p><p>بزدای و بگشای و بفروز و بفراز</p><h2><a id="poem-14213" href="https://ganjoor.net/manoochehri/divanm/ghaside-ghete/sh34">شمارهٔ ۳۴ - در مدح سلطان مسعود غزنوی</a></h2>
<p>عاشقا رو دیده از سنگ و دل از فولاد ساز</p><p>کز سوی دیگر برآمد عشقباز آن یار باز</p><p>عشق بازیدن، چنان شطرنج بازیدن بود</p><p>عاشقی کردن نیاری دست سوی او میاز</p><p>دل به جای شاه باشد وین دگر اندام‌ها</p><p>ساخته چون لشکر شطرنج از شطرنج ساز</p><p>شاه دل گم گشت و چون شطرنج را شه گم شود</p><p>کی تواند باختن شطرنج را شطرنج باز</p><p>من نیازومند تو گشتم و هر کو شد چنین</p><p>عاشق ناز تو می‌زیبدش هر گونه نیاز</p><p>آن ستم کز عشق من دیدم مبیناد ایچکس</p><p>جز عدوی خسرو پاکیزه دین پاکباز</p><p>آن خداوندیکه حکمش گر به مازل برنهی</p><p>پهلوی او یک به دیگر برنشیند ماز ماز</p><p>آسمان فعلی که هست از رفتن او برحذر</p><p>هم قدرخان در بلاساغون و هم خان در طراز</p><p>آفرین بر مرکبی کو بشنود در نیمه شب</p><p>بانگ پای مورچه از زیر چاه شصت باز</p><p>همچنان سنگی که سیل او را بگرداند ز کوه</p><p>گاه زان سو ، گاه زین سو ، گه فراز و گاه باز</p><p>چون کلنگان از هوا آهنگ او سوی نشیب</p><p>چون پلنگان از نشیب آهنگ او سوی فراز</p><p>اعوجی کردار و دلدل قامت و شبدیز نعل</p><p>رخش فرمان و براق اندام و شبرنگ اهتزاز</p><p>شیرگام و پیل زور و گرگ پوی و گورگرد</p><p>ببر دو، آهوجه و روباه عطف و رنگ تاز</p><p>گاه رهواری چو کبک و گاه جولان چون عقاب</p><p>گاه برجستن چو باشه، گاه برگشتن چو باز</p><p>ای خداوندی که تا تو از عدم پیدا شدی</p><p>بسته شد درهای بخل و آن نیکی گشت باز</p><p>خدمت تو بر مسلمانان نماز دیگرست</p><p>وز پس آن نهی باشد خلق را کردن نماز</p><p>تا همی گیتی بماند اندرین گیتی بمان</p><p>تا همی عزت بنازد اندرین عزت بناز</p><p>نوش خور، شمشیرزن، دینار ده ملکت ستان</p><p>داد کن بیداد کن، دشمن فکن مسکین نواز</p><p>کاتبت را گو: نویس و خازنت را گو: بسنج</p><p>ناصحت را گو: گراز و حاسدت را گو: گداز</p><p>پشت بدخواهان شکن، بر فرق بدگویان گذر</p><p>پیش بت‌رویان نشین، نزدیک دلخواهان گراز</p><p>از ستمکاران بگیر و با نکوخواهان بخور</p><p>با جهانخواران بغلت و بر جهانداران بتاز</p><h2><a id="poem-14214" href="https://ganjoor.net/manoochehri/divanm/ghaside-ghete/sh35">شمارهٔ ۳۵ - در مدح خواجه احمد عبدالصمد وزیر سلطان مسعود</a></h2>
<p>آمدت نوروز و آمد جشن نوروزی فراز</p><p>کامگارا! کار گیتی تازه از سر گیر باز</p><p>لالهٔ خودروی شد چون روی بترویان بدیع</p><p>سنبل اندر پیش لاله چون سر زلف دراز</p><p>شاخ گل شطرنج سیمین و عقیقین گشته است</p><p>وقت شبگیران به نطع سبزه بر شطرنج باز</p><p>گلبنان در بوستان چون خسروان آراسته</p><p>مرغکان چون شاعران در پیش این یازان فراز</p><p>لالهٔ رازی شکفته پیش برگ یاسمن</p><p>چون دهان بسدین در گوش سیمین گفته راز</p><p>بوستان چون مسجد و شاخ بنفشه در رکوع</p><p>فاخته چون مؤذن و آواز او بانگ نماز</p><p>وان بنفشه چون عدوی خواجهٔ گیتی نگون</p><p>سر به زانو برنهاده رخ به نیل اندوده باز</p><p>خواجه احمد آن رئیس عادل پیروزگر</p><p>آن فریدون فر کیخسرو دل رستم براز</p><p>هر زمان ز افراط عدل او چنان گردد کزو</p><p>زعفران گر کاری، آزد بر دو دندان گراز</p><p>هست حرص او به مال و خواسته از بهر جود</p><p>حرص چون چونین بود محمود باشد حرص و آز</p><p>گاه صرافست و گه بزاز و هرگز کس ندید</p><p>رایگان زر صیرفی و رایگان دیبا بزاز</p><p>گر چنو زر صیرفی بودی و بزازی یکی</p><p>دیبه و دینار نه مقراض دیدی و نه گاز</p><p>وان قلم اندر بنانش گه معز و گه مذل</p><p>دشمنان زو بامذلت، دوستان با اعتزاز</p><p>برکشد تار طراز عنبرین از کام خویش</p><p>چون برآرد عنکبوت از کام خود تار طراز</p><p>قیمت یکتا طرازش از طراز افزون بود</p><p>در جهان هرگز شنیدستی طرازی زین طراز؟</p><p>قامت کوتاه دارد، رفتن شیر دژم</p><p>گونهٔ بیمار دارد، قوت کوه طراز</p><p>در عیان عنبر فشاند، در نهان لل خورد</p><p>عنبرست او را بضاعت، للست او را جهاز</p><p>هر مدیحی کو به جز تو بر کنیت و برنام اوست</p><p>خود نه پیوندش به یکدیگر فراز آید نه ساز</p><p>هست با خط تو خط چینیان چون خط برآب</p><p>هست با شمشیر تو اقلام شیران خرگواز</p><p>تا همی دولت بماند، بر سر دولت بمان</p><p>تا همی ملکت بپاید بر سر ملکت بناز</p><p>گنج نه، گوهر فشان، صهبا کش و دستان شنو</p><p>بار ده، قصه ستان توقیع زن، تدبیرساز</p><p>روی بین و زلف ژول و خال خار و خط ببوی</p><p>کف گشای و دل فروز و جان ربای و سرفراز</p><p>جز به گرد گل مگرد و جز به راه مل مپوی</p><p>جز به نایی دم مزن، و نرد جز با می مباز</p><h2><a id="poem-14215" href="https://ganjoor.net/manoochehri/divanm/ghaside-ghete/sh36">شمارهٔ ۳۶ - در مدح خواجه ابوالعباس</a></h2>
<p>بیار ساقی زرین نبید و سیمین کاس</p><p>به باده حرمت و قدر بهار را بشناس</p><p>نبید خور که به نوروز هر که می نخورد</p><p>نه از گروه کرامست و نز عداد اناس</p><p>نگاه کن که به نوروز چون شده‌ست جهان</p><p>چو کارنامهٔ مانی در آبگون قرطاس</p><p>فرو کشید گل سرخ روی‌بند از روی</p><p>برآورید گل مشکبوی سر ز تراس</p><p>همی نثار کند ابر شامگاهی در</p><p>همی عبیر کند باد بامدادی آس</p><p>درست گویی نخاس گشت باد صبا</p><p>درخت گل به مثل چون کنیزک نخاس</p><p>خجسته را به جز از خردما ندارد گوش</p><p>بنفشه را به جز از کرکما ندارد پاس</p><p>هزاردستان این مدحت منوچهری</p><p>کند روایت در مدح خواجه ابو العباس</p><p>بزرگ بار خدایی که ایزد متعال</p><p>یگانه کرد به توفیقش از جمیع الناس</p><p>همه به کردن خیرست مر ورا همت</p><p>همه به دادن مالست مر ورا وسواس</p><p>هزار بار ز عنبر شهیترست به خلق</p><p>هزار بار ز آهن قویترست به باس</p><p>چو عدل او هست آنجایگه نباشد جور</p><p>چو امن او هست آنجایگاه نیست هراس</p><p>خدای، عز و جل، از تنش بگرداناد</p><p>مکاره دو جهان و وساوس خناس</p><h2><a id="poem-14216" href="https://ganjoor.net/manoochehri/divanm/ghaside-ghete/sh37">شمارهٔ ۳۷ - در مدح سلطان مسعود غزنوی</a></h2>
<p>سمنبوی آن سر زلفش که مشکین کرد آفاقش</p><p>عجب نی ارتبت گردد ز روی شوق مشتاقش</p><p>دو مار افسای عینینش دو مارستند زلفینش</p><p>که هم مارست مار افسای و هم زهرست تریاقش</p><p>به خواب اندر سحرگاهان خیالش را به بردارم</p><p>همی‌بوسم سیه زلفین و آن رخسار براقش</p><p>ز خواب اندر چو برخیزم سیه گردم، دوته گردم</p><p>از آن جادو ، و زان آهو، سیه چشمش، دوته طاقش</p><p>مرا بر عاشقان داده یکی منشور سالاری</p><p>که طومارش رخ زردست و مژگانست وراقش</p><p>گرفتم عشق آن آهو سپردم دل بدان جادو</p><p>کنون آهو وثاقی گشت و جادو کرد اوشاقش</p><p>ز سالاری به شادیها همه ساله رسد مردم</p><p>به زاریها رسیدم من از آن دو چشم زراقش</p><p>مرا بر عاشقان ملکت ز دست شاه بایستی</p><p>که تا من از ره حکمت بدادی داد آفاقش</p><p>بتان را پیش بنشاندی به هم با عاشقان یکجا</p><p>بلای زلف معشوقان جدا کردی ز عشاقش</p><p>میان عاشقان اندر یکی میثاق گستردی</p><p>جفا کردی هر آنکس را که برگشتی ز میثاقش</p><p>ظهیر عاشقان بودی به عدل خویش درگیتی</p><p>چو خسرو حافظ خلقست از نزدیک خلاقش</p><p>ملک مسعود بن محمودبن ناصر لدین‌الله</p><p>که رضوان زینت طوبی برد، از بوی اخلاقش</p><p>جهانداری که هر گه کو برآرد تیغ هندی را</p><p>زبانی را به دوزخ در، بپیچد ساق برساقش</p><p>وگر فغفور چینی را دهد منشور دربانی</p><p>به سنباده حروفش را بسنباند در احداقش</p><p>وگر خان را به ترکستان فرستد مهر گنجوری</p><p>پیاده از بلاساغون دوان آید به ایلاقش</p><p>وگر افلاک را آصف همه اعناق خود کردی</p><p>خیال فرش تخت او شکستی پشت و اعناقش</p><p>وگر آزر بدانستی تصاویرش نگاریدن</p><p>نه ابراهیم از ان بدعت بری گشتی، نه اسحاقش</p><p>کمند رستم دستان نه بس باشد رکاب او</p><p>چنانچون گرز افریدون نه بس مسمار و مزراقش</p><p>و گر اجزای جودش را گذر باشد به دوزخ بر</p><p>گلاب و شهد گرداند حمیمش راو غساقش</p><p>همایون بازو و دستا که آن دستست و آن بازو</p><p>که هم آفات زراقست و هم آیات رزاقش</p><p>کرا خواهد، بدان بازو، ازو ارزاق برگیرد</p><p>کرا خواهد، کف دستش، کند موصول ارزاقش</p><p>الا تا باد نوروزی بیاراید گلستان را</p><p>و بلبل را به شبگیران خروش آید بر اوراقش</p><p>ز یزدان تا جهان باشد مر او را ملکتی بینی</p><p>که ملکتهای گیتی را بود نسبت به رستاقش</p><h2><a id="poem-14217" href="https://ganjoor.net/manoochehri/divanm/ghaside-ghete/sh38">شمارهٔ ۳۸ - در مدح سلطان مسعود غزنوی</a></h2>
<p>ای خداوند خراسان و شهنشاه عراق</p><p>ای به مردی و به شاهی برده از شاهان سباق</p><p>ای سپاهت را سپاهان رایتت را ری مکان</p><p>ای ز ایران تا به توران بندگانت را وثاق</p><p>ای جهان را تازه کرده رسم و آیین پدر</p><p>ای برون آورده ماه مملکت را از محاق</p><p>ای ملک مسعود بن محمود کاحرار زمان</p><p>بر خداوندی و شاهی تو دارند اتفاق</p><p>هم بدان رو کاشتقاق فعل از فاعل بود</p><p>چرخ و سعد از کنیت و نام تو گیرند اشتقاق</p><p>از همه شاهان چنین لشکر که آورد و که برد</p><p>از عراق اندر خراسان وز خراسان در عراق</p><p>همچنان باز از خراسان آمدی بر پشت پیل</p><p>کاحمد مرسل به سوی جنت آمد بر براق</p><p>ای فراق تو دل ما بندگان را سوخته</p><p>صدهزاران شکر یزدان را که رستیم از فراق</p><p>زین جهانداران و شاهان و خداوندان ملک</p><p>هر که نبود بندهٔ تو بی‌ریا و بی‌نفاق</p><p>هر یکی را مال، گردد بی ربا دادن، حرام</p><p>هر یکی را زن، شود بی‌هیچ گفتاری، طلاق</p><p>آسمان نیلگون، زیرش زمین بی‌سکون</p><p>گر نیاید پیش اندر عهد و پیمان و وثاق</p><p>آفتابش گردد از گرز گرانت منکسف</p><p>اخترانش یابد از شمشیر تیزت احتراق</p><p>بدسگالت گر برآرد از گریبان سر برون</p><p>چون کمند تو، گریبانش فروگیرد خناق</p><p>ای خداوندی که نصرت گرد لشکرگاه تست</p><p>چترت ایوانست و پیلت منظر و فحلت رواق</p><p>تا سفرهای تو دیدند و هنرهای تو خلق</p><p>برنهادند از تعجب قصهٔ شاهان به طاق</p><p>روزگار شادی آمد، مطربان باید کنون</p><p>گاه ناز و گاه راز و گاه بوس و گه عناق</p><p>تا بیاید آسمان را تیرگی و روشنی</p><p>تا بباشد اختران را اجتماع و احتراق</p><p>شاد باش و می ستان از ریدکان و ساقیان</p><p>ساقیان سیم ساعد، ریدکان سیم ساق</p><h2><a id="poem-14218" href="https://ganjoor.net/manoochehri/divanm/ghaside-ghete/sh39">شمارهٔ ۳۹ - در مدح اسپهبد</a></h2>
<p>بینی آن ترکی که او چون برزند بر چنگ، چنگ</p><p>از دل ابدال بگریزد به صد فرسنگ، سنگ</p><p>بگسلد بر اسب عشق عاشقان بر تنگ صبر</p><p>چون کشد بر اسب خویش از موی اسب او تنگ تنگ</p><p>چنگ او در چنگ او همچون خمیده عاشقی</p><p>با خروش و با نفیر و با غریو و با غرنگ</p><p>عاشقی کو بر میان خویش بر بسته‌ست جان</p><p>از سر زلفین معشوقش کمر بسته‌ست تنگ</p><p>زنگیی گویی بزد در چنگ او در چنگ خویش</p><p>هر دو دست خویش ببریده بر او مانند چنگ</p><p>وان سر انگشتان او را بر بریشمهای او</p><p>جنبشی بس بلعجب و آمد شدی بس بی‌درنگ</p><p>بین که دیباباف رومی در میان کارگاه</p><p>دیبهی دارد به کار اندر، به رنگ بادرنگ</p><p>بر سماع چنگ او باید نبید خام خورد</p><p>می‌خوش آید خاصه اندرمهرگان بر بانگ چنگ</p><p>خوش بود بر هر سماعی می، ولیکن مهرگان</p><p>بر سماع چنگ خوشتر بادهٔ روشن چو زنگ</p><p>مهرگان جشن فریدونست و او را حرمتست</p><p>آذری نو باید و می خوردنی بی‌آذرنگ</p><p>داد جشن مهرگان اسپهبد عادل دهد</p><p>آن کجا تنها به کشکنجیر بندازد زرنگ</p><p>آب چون آتش بود با خشمش آتش همچو آب</p><p>گنگ چون دریا بود با جود او دریا چو گنگ</p><p>نیک و بددانی همی با نام نیک جاودان</p><p>هست نیک و نیستش بد، هست نام و نیست ننگ</p><p>ارزنی باشد به پیش حمله‌اش ارژنگ دیو</p><p>پشه‌ای باشد به پیش گُرزه‌اش پور پشنگ</p><p>تیغ او و رُمح او و تیر او و گُرز او</p><p>دست او و جام او و کلک او و پالهنگ</p><p>گاه ضرب و گاه طعن و گاه رمی و گاه قید</p><p>گاه جود و گاه بزم و گاه خط و گاه جنگ</p><p>فرق بر و سینه سوز و دیده‌دوز و مغزریز</p><p>در بار و مشکسای و زردچهر و سرخ رنگ</p><p>آفرین زان مرکب شبدیز رنگ رخش رو</p><p>آنکه روز جنگ بر پشتش نهد زین زرنگ</p><p>دست او و پای او و سم او و چشم او</p><p>آن شیر و آن پیل و آن گور و آن رنگ</p><p>برده ران و برده سینه، برده زانو، برده ناف</p><p>از هیون و از هزبر و از گوزن و از پلنگ</p><p>دشت را و بیشه را و کوه را و آب را</p><p>چون گوزن و چون پلنگ و چون شترمرغ و نهنگ</p><p>با شدن، با آمدن، با رفتن و برگشتنش</p><p>ابرگرد و باد کند و برق سست و چرخ لنگ</p><p>ساق چون پولاد و زانو چون کمان و پی چو زه</p><p>سم چو الماس و دلش چون آهن و تن همچو سنگ</p><p>بیشبین چون کرکس و جولان کننده چون عقاب</p><p>راهوار ایدون چو کبک و راسترو همچون کلنگ</p><p>ای رئیس مهربان، این مهرگان فرخ گذار</p><p>فر و فرمان فریدون را تو کن فرهنگ و هنگ</p><p>خز بده اکنون به رزمه، می ستان اکنون به رطل</p><p>مشک ریز اکنون به خرمن، عودسوز اکنون به تنگ</p><p>گاه سوی روم شو، گاهی به سوی زنگ شو</p><p>روی معشوق تو رومست و سیه زلفش چو زنگ</p><p>تا برآید لخت لخت از کوه میغ ماغگون</p><p>آسمان آبگون از رنگ او گردد خلنگ</p><p>تا برآید از پس آن میغ باد تندرو</p><p>آسمان چون رنگ بزداید ز میغ گرد رنگ</p><p>باد عمرت بی‌زوال و باد عزت بی‌کران</p><p>باد سعدت بی‌نحوست، باد شهدت بی‌شرنگ</p><p>بخت بی‌تقصیر و محنت، روز بی‌مکروه و غم</p><p>دهر بی‌تلبیس و تنبل، چرخ بی‌نیرنگ و رنگ</p><h2><a id="poem-14219" href="https://ganjoor.net/manoochehri/divanm/ghaside-ghete/sh40">شمارهٔ ۴۰</a></h2>
<p>نوبهار از خوید و گل‌آراست گیتی رنگ رنگ</p><p>ارغوانی گشت خاک و پرنیانی گشت سنگ</p><p>گل شکفت و لاله بنمود از نقاب سرخ روی</p><p>آن ز عنبر برد بوی و این ز گوهر برد رنگ</p><p>شاخ بادام از شکوفه لعبتی شد آزری</p><p>جام‌های می گرفته برگ‌ها هر سو به چنگ</p><p>ابر شد نقاش چین و باد شد عطار روم</p><p>باغ شد ایوان نور و راغ شد دریای گنگ</p><h2><a id="poem-14220" href="https://ganjoor.net/manoochehri/divanm/ghaside-ghete/sh41">شمارهٔ ۴۱</a></h2>
<p>شبی دراز، می سرخ من گرفته به چنگ</p><p>میی بسان عقیق و گداخته چون زنگ</p><p>به دست راست شراب و به دست چپ زلفین</p><p>همی‌خوریم و همی بوسه می‌دهیم به دنگ</p><p>نبیذ و بوسه تو دانی همی چه نیک بود</p><p>یکی نبیذ و دو صد بوسه و شراب زرنگ</p><p>گهی بتازد برمن، گهی بدو تازم</p><p>به ساعتی در، گه آشتی و گاهی جنگ</p><p>به گاه مستی چونان شود دو چشم بتم</p><p>که نرگسینی غرقه شود به خون پلنگ</p><h2><a id="poem-14221" href="https://ganjoor.net/manoochehri/divanm/ghaside-ghete/sh42">شمارهٔ ۴۲ - در مدح وزیر سلطان مسعود غزنوی</a></h2>
<p>الا یا خیمگی! خیمه فروهل</p><p>که پیشاهنگ بیرون شد ز منزل</p><p>تبیره زن بزد طبل نخستین</p><p>شتربانان همی‌بندند محمل</p><p>نماز شام نزدیکست و امشب</p><p>مه و خورشید را بینم مقابل</p><p>ولیکن ماه دارد قصد بالا</p><p>فروشد آفتاب از کوه بابل</p><p>چنان دو کفهٔ زرین ترازو</p><p>که این کفه شود زان کفه مایل</p><p>ندانستم من ای سیمین صنوبر</p><p>که گردد روز چونین زود زایل</p><p>من و تو غافلیم و ماه و خورشید</p><p>براین گردون گردان نیست غافل</p><p>نگارین منا برگرد و مگری</p><p>که کار عاشقان را نیست حاصل</p><p>زمانه حامل هجرست و لابد</p><p>نهد یک روز بار خویش حامل</p><p>نگار من، چو حال من چنین دید</p><p>ببارید از مژه باران وابل</p><p>تو گویی پلپل سوده به کف داشت</p><p>پراکند از کف اندر دیده پلپل</p><p>بیامد اوفتان خیزان بر من</p><p>چنان مرغی که باشد نیم بسمل</p><p>دو ساعد را حمایل کرد برمن</p><p>فرو آویخت از من چون حمایل</p><p>مرا گفت: ای ستمکاره به جانم!</p><p>به کام حاسدم کردی و عاذل</p><p>چه دانم من که بازآیی تو یا نه</p><p>بدانگاهی که باز آید قوافل</p><p>ترا کامل همی‌دیدم به هر کار</p><p>ولیکن نیستی در عشق کامل</p><p>حکیمان زمانه راست گفتند</p><p>که جاهل گردد اندرعشق، عاقل</p><p>نگار خویش را گفتم: نگارا!</p><p>نیم من در فنون عشق جاهل</p><p>ولیکن اوستادان مجرب</p><p>چنین گفتند در کتب اوایل</p><p>که عاشق قدر وصل آنگاه داند</p><p>که عاجز گردد از هجران عاجل</p><p>بدین زودی ندانستم که ما را</p><p>سفر باشد به عاجل یا به آجل</p><p>ولیکن اتفاق آسمانی</p><p>کند تدبیرهای مرد باطل</p><p>غریب از ماه والاتر نباشد</p><p>که روز و شب همی‌برد منازل</p><p>چو برگشت از من آن معشوق ممشوق</p><p>نهادم صابری را سنگ بر دل</p><p>نگه کردم به گرد کاروانگاه</p><p>به جای خیمه و جای رواحل</p><p>نه وحشی دیدم آنجا و نه انسی</p><p>نه راکب دیدم آنجا و نه راجل</p><p>نجیب خویش را دیدم به یکسو</p><p>چو دیوی دست و پا اندر سلاسل</p><p>گشادم هر دو زانو بندش از دست</p><p>چو مرغی کش گشایند از حبایل</p><p>برآوردم زمامش تا بناگوش</p><p>فروهشتم هویدش تا به کاهل</p><p>نشستم از برش چون عرش بلقیس</p><p>بجست او چون یکی عفریت هایل</p><p>همی‌راندم نجیب خویش چون باد</p><p>همی‌گفتم که اللهم سهل</p><p>چو مساحی که پیماید زمین را</p><p>بپیمودم به پای او مراحل</p><p>همی‌رفتم شتابان در بیابان</p><p>همی‌کردم به یک منزل، دو منزل</p><p>بیابانی چنان سخت و چنان سرد</p><p>کزو خارج نباشد هیچ داخل</p><p>ز بادش خون همی‌بفسرد در تن</p><p>که بادش داشت طبع زهر قاتل</p><p>ز یخ گشته شمرها همچو سیمین</p><p>طبقها بر سر زرین مراجل</p><p>سواد شب به وقت صبح بر من</p><p>همی‌گشت از بیاض برف مشکل</p><p>همی‌بگداخت برف اندر بیابان</p><p>تو گفتی باشدش بیماری سل</p><p>بکردار سریشمهای ماهی</p><p>همی‌برخاست از شخسارها گل</p><p>چوپاسی از شب دیرنده بگذشت</p><p>برآمد شعریان از کوه موصل</p><p>بنات النعش کرد آهنگ بالا</p><p>بکردار کمر شمشیر هرقل</p><p>رسیدم من فراز کاروان تنگ</p><p>چو کشتی کو رسد نزدیک ساحل</p><p>به گوش من رسید آواز خلخال</p><p>چو آواز جلاجل از جلاجل</p><p>جرس دستان گوناگون همی‌زد</p><p>بسان عندلیبی از عنادل</p><p>عماری از بر ترکی تو گفتی</p><p>که طاوسی‌ست بر پشت حواصل</p><p>جرس مانندهٔ دو ترگ زرین</p><p>معلق هر دو تا زانوی بازل</p><p>ز نوک نیزه‌های نیزه‌داران</p><p>شده وادی چو اطراف سنابل</p><p>چو دیدم رفتن آن بیسراکان</p><p>بدان کشی روان زیر محامل</p><p>نجیب خویش را گفتم سبکتر</p><p>الا یا دستگیر مرد فاضل</p><p>بچر! کت عنبرین بادا چراگاه</p><p>بچم! کت آهنین بادا مفاصل</p><p>بیابان در نورد و کوه بگذار</p><p>منازلها بکوب و راه بگسل</p><p>فرود آور به درگاه وزیرم</p><p>فرود آوردن اعشی به باهل</p><p>به عالی درگه دستور، کو راست</p><p>معالی از اعالی وز اسافل</p><p>وزیری چون یکی والا فرشته</p><p>چه در دیوان، چه در صدر محافل</p><p>وزیران دگر بودند زین پیش</p><p>همه دیوان به دیوان رسایل</p><p>حدیث او معانی در معانی</p><p>رسوم او فضایل در فضایل</p><p>همی‌نازد به عدل شاه مسعود</p><p>چو پیغمبر به نوشروان عادل</p><p>درآید پیش او بدره چو قارون</p><p>درآید پیش او سائل چو عایل</p><p>شود از پیش او سائل چو بدره</p><p>رود از پیش او بدره چو سائل</p><p>بلرزند از نهیب او نهنگان</p><p>بلرزد کوه سنگین از زلازل</p><p>الا یا آفتاب جاودان تاب</p><p>اساس ملکت و شمع قبایل</p><p>تویی ظل خدا و نور خالص</p><p>به گیتی کس شنیده‌ست این شمایل</p><p>یکی ظلی که هم ظلست و هم نور</p><p>یکی نوری که هم نورست و هم ظل</p><p>گهر داری، هنر داری به هرکار</p><p>بزرگی را چنین باشد دلایل</p><p>تویی وهاب مال و جز تو واهب</p><p>تویی فعال جود و جز تو فاعل</p><p>یکی شعر تو شاعرتر ز حسان</p><p>یکی لفظ تو کاملتر ز کامل</p><p>خداوندا من اینجا آمدستم</p><p>به امید تو و امید مفضل</p><p>افاضل نزد تو یازند هموار</p><p>که زی فاضل بود قصد افاضل</p><p>گرم مرزوق گردانی به خدمت</p><p>همان گویم که اعشی گفت و دعبل</p><p>و گر از خدمتت محروم ماندم</p><p>بسوزم کلک و بشکافم انامل</p><p>الا تا بانگ دراجست و قمری</p><p>الا تا نام سیمرغست و طغرل</p><p>تنت پاینده باد و چشم روشن</p><p>دلت پاکیزه باد و بخت مقبل</p><p>دهاد ایزد مرا در نظم شعرت</p><p>دل بشار و طبع ابن مقبل</p><h2><a id="poem-14222" href="https://ganjoor.net/manoochehri/divanm/ghaside-ghete/sh43">شمارهٔ ۴۳</a></h2>
<p>می ده پسرا! برگل، گل چون مل و مل چون گل</p><p>خوشبوی ملی چون گل، خودروی گلی چون مل</p><p>مل رفت به سوی گل، گل رفت به سوی مل</p><p>گل بوی ربود از مل، مل رنگ ربود از گل</p><p>در زیر گل خیری آن به که قدح گیری</p><p>بر بادک شبگیری، بانگ و شغب صلصل</p><p>هر گه که زند قمری، راه ماورالنهری</p><p>گوید به گل حمری باده بستان، بلبل</p><p>آن بلبل کاتوره برجسته ز مطموره</p><p>چون دستهٔ طنبوره گیرد شجر از چنگل</p><p>چون فاخته دلبر برتر پرد از عرعر</p><p>گویی که به زیر پر، بربسته یکی جلجل</p><p>آن قمری فرخنده با قهقهه و خنده</p><p>اندر گلو افکنده، هر فاخته‌ای یک غل</p><p>بوید به سحرگاهان، از شوق بناگاهان</p><p>چون نکهت دلخواهان، بوی سمن و سنبل</p><p>آن زاغ در آسابر همچون حبشی کاذر</p><p>بربسته به شاخ اندر هم سنبل و هم عنصل</p><p>آن کرکی با کرکی گوید سخن ترکی</p><p>طوطی سخن هندی گوید به که مازل</p><h2><a id="poem-14223" href="https://ganjoor.net/manoochehri/divanm/ghaside-ghete/sh44">شمارهٔ ۴۴ - در مدح سلطان مسعود غزنوی</a></h2>
<p>آمد نوروز ماه با گل سوری به هم</p><p>بادهٔ سوری بگیر، بر گل سوری بچم</p><p>زلف بنفشه ببوی، لعل خجسته ببوس</p><p>دست چغانه بگیر، پیش چمانه به خم</p><p>از پسر نردباز داو گران بر به نرد</p><p>وز دو کف سادگان ساتگنی کش به دم</p><p>ای صنم ماهروی! خیز به باغ اندر آی</p><p>زانکه شد از رنگ و بوی باغ بسان صنم</p><p>شاخ برانگیخت در، خاک برانگیخت نقش</p><p>باد فرو بیخت مشک، ابر فرو ریخت نم</p><p>مقرعه زن گشت رعد مقرعهٔ او درخش</p><p>غاشیه کش گشت باد، غاشیهٔ او دیم</p><p>قمری در شد به حال، طوطی در شد به نطق</p><p>بلبل در شد به لحن، فاخته در شد به دم</p><p>در جلوات آمده‌ست بر سر گل عندلیب</p><p>در حرکات آمده‌ست شاخک شاهسپرم</p><p>باد علمدار شد، ابر علم شد سیاه</p><p>برق چنانچون ز زر یک دو طراز علم</p><p>راغ به باغ اندرون، چون علم اندر علم</p><p>باغ به راغ اندرون، چون ارم اندر ارم</p><p>بر دم طاووس ماه، بر سر هدهد کلاه</p><p>بر رخ دراج گل، بر لب طوطی بقم</p><p>گردن هر قمریی معدن جیمی ز مشک</p><p>دیدهٔ هر کبککی مسکن میمی ز دم</p><p>رنگ رخ لاله را از نَد و عودست خال</p><p>شمع گل زرد را از می و مشکست شم</p><p>ماهی در آبگیر دارد جزعین زره</p><p>آهو در مرغزار دارد سیمین شکم</p><p>باد زره گر شده‌ست، آب مسلسل زره</p><p>ابر شده خیمه دوز ماغ مسلسل خیم</p><p>صلصل خواند همی شعر لبید و زهیر</p><p>نارو راند همی مدح جریر و قثم</p><p>بر دم هر طاووسی صد قمر و سی قمر</p><p>بر پر هر کککی نه رقم و ده رقم</p><p>مرغان بر گل کنند جمله به نیکی دعا</p><p>بر تن و بر جان میر بارخدای عجم</p><p>بار خدایی که او جز به رضای خدا</p><p>بر همه روی زمین می‌ننهد یک قدم</p><p>شاه جهان بوسعید ابن یمین دول</p><p>حافظ خلق خدا ناصر دین امم</p><p>از بر اهل زمین، وز بر تخت پدر</p><p>هست چو شمس الضحی هست چو بدر الظلم</p><p>روی ندارد گران از سپه و جز سپه</p><p>مال ندارد دریغ از حشم و جز حشم</p><p>دولت او غالبست، بر عدو و جز عدو</p><p>طاعت او واجبست بر خدم و جز خدم</p><p>عاقبت کار او در دو جهان خیر کرد</p><p>عاقبت کار او خیر بود لاجرم</p><p>نیست به بد رهنمون، نیست به بد مضطرب</p><p>نیست به بد بردبار، نیست به بد متهم</p><p>شرم خدا آفرین بر دل او غالبست</p><p>شرم نکو خصلتیست در ملک محتشم</p><p>بد نسگالد به خلق، بد نبود هرگزش</p><p>وانکه بدی کرد هست عاقبتش بر ندم</p><p>دیوست آنکس که هست عاصی در امر او</p><p>دیو در امر خدای عاصی باشد، نعم</p><p>ایزد هفت آسمان کرده‌ست اندر قران</p><p>لعنت اینند جای بر تن دیو دژم</p><p>خسرو ما پیش دیو جم سلیمان شده‌ست</p><p>وان سر شمشیر او مهر سلیمان جم</p><p>بالله نزدیک من حاجت سوگند نیست</p><p>کز همه دیوان ملک، دود برآرد به هم</p><p>یا بکشدشان به پیل یا بکشدشان به تیر</p><p>یا بگذارد به تیغ، یا بگدازد به غم</p><p>تیغ دو دستی زند بر عدوان خدای</p><p>همچو پیمبر زده‌ست بر در بیت‌الحرم</p><p>نز پی ملکت زند شاه جهان تیغ کین</p><p>نز پی تخت و حشم، نز پی گنج و درم</p><p>بلکه ز بهر خدای وز پی خلق خدای</p><p>وز پی ربح سپاه، وز پی سود خدم</p><p>دانی کاین فتنه بود هم به گه بیور اسب</p><p>هم به گه بخت‌نصر هم به گه بوالحکم</p><p>هم گه بهرام گور هم گه نوشیروان</p><p>هم به گه اردشیر هم به گه رستهم</p><p>آخر چیره نبود جز که خداوند حق</p><p>آخر بیگانه را دست نبد بر عجم</p><p>آخر دیری نماند استم استمگران</p><p>زانکه جهان‌آفرین دوست ندارد ستم</p><p>ایزد ما این جهان نز پی جور آفرید</p><p>نز پی ظلم و فساد، نز پی کین و نقم</p><p>داد ببین تا کجاست، فضل ببین تا کراست</p><p>کیست عظیم الفعال، کیست کریم الشیم</p><p>اوست خداوند ملک، اوست خداوند خلق</p><p>اوست محلی به حمد اوست مصفا ز ذم</p><p>داد بر خسروست، فضل بر شهریار</p><p>جود بر شاه شرق، بخشش مال و نعم</p><p>تا نکند کس شمار جنبش چرخ فلک</p><p>تا نکند کس پدید منبع جذر اصم</p><p>شاد روان باد شاه شاد دل و شادکام</p><p>گنجش هر روز بیش، رنجش هر روز کم</p><p>بر سر او تاج او نور فزوده به ملک</p><p>در کف او تیغ او خصم کشیده به دم</p><p>دست سوی جام می، پای سوی تخت زر</p><p>چشم سوی روی خوب، گوش سوی زیر و بم</p><h2><a id="poem-14224" href="https://ganjoor.net/manoochehri/divanm/ghaside-ghete/sh45">شمارهٔ ۴۵</a></h2>
<p>خیز بترویا! تا مجلس زی سبزه بریم</p><p>که جهان تازه شد و ما ز جهان تازه‌تریم</p><p>بر بنفشه بنشینیم و پریشیم خطت</p><p>تا به دو دست و به دو پای بنفشه سپریم</p><p>چون قدح گیریم از چرخ دو بیتی شنویم</p><p>به سمنبرگ چو می خورده شود لب ستریم</p><p>وگر ایدونکه بینجامدمان نقل و نبیذ</p><p>چارهٔ هر دو بسازیم که ما چاره گریم</p><p>بمزیم آب دهان تو و می انگاریم</p><p>دو سه بوسه بدهیم آنگه نقلش شمریم</p><p>نخوریم انده گیتی که بسی فایده نیست</p><p>اگر ایدونکه بریم انده او یا نبریم</p><p>پیش کاین گیتی ما را بزند یا بخورد</p><p>ما ملکوار مر او را بزنیم و بخوریم</p><h2><a id="poem-14225" href="https://ganjoor.net/manoochehri/divanm/ghaside-ghete/sh46">شمارهٔ ۴۶</a></h2>
<p>ای دل چو هست حاصل کار جهان عدم</p><p>بر دل منه ز بهر جهان هیچ بار غم</p><p>افکنده همچو سفره مباش از برای نان</p><p>همچون تنور گرم مشو از پی شکم</p><p>تو مست خواب غفلتی و از برای تو</p><p>ایزد فکنده خوان کرم در سپیده دم</p>
</body></html>